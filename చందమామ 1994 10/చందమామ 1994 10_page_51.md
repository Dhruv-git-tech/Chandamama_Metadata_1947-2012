కలిగేటట్టు అనుగ్రహించండి. దౌహిత్రుల వల్ల కూడా పుణ్యలోకాలు కలుగుతాయి," అన్నది.

ఆమె కోరిక సిద్ధించాలని వ్యాసుడు దీవించాడు. స్రావమైన గర్భాన్ని నూట ఒక్క ముక్కలు చేసి కుండలలో పెట్టించి వ్యాసుడు వెళ్ళిపోయాడు.

తరవాత ఒక్క సంవత్సరం గడిచేసరికి ఒక కుండ నుంచి మొదటి పిల్లవాడు పుట్టాడు. వాడు పుట్టగానే అనేక దుశ్చకునాలు కనబడ్డాయి.

వాటిని చూసి ధృతరాష్ట్రుడు ఎంతగానో భయపడిపోయి, భీష్మణ్ణీ, విదురుణ్ణీ, మంత్రులనూ, ఆస్థాన పురోహితులనూ పిలిపించి, "ఇదివరకే మా వంశంలో యుధిష్ఠిరుడు పుట్టాడు గదా, ఇప్పుడు పుట్టినవాడికి రాజ్యార్హత ఉంటుందా? కొంచెం ఆలోచించి చెప్పండి," అని అడిగాడు.

దానికి వాళ్ళు, "మహారాజా, వీడు పుట్ట గానే దుశ్చకునాలు కనిపిస్తున్నాయి. వీడు వంశ నాశకుడు. వీణ్ణి వదిలెయ్యి: నూరు

మంది కొడుకులలో ఒకడు లేకపోతేనేం?" అని అన్నారు.

విదురుడు కూడా నెమ్మదిగా ఆలోచించి, ఆ మాటే చెప్పాడు. కాని పుత్రపేమ కొద్దీ ధృతరాష్ట్రుడు వాళ్ళ మాటలు వినిపించుకో లేదు.

ఆ విధంగా మొట్టమొదట దుర్యోధనుడు పుట్టాడు. తరవాత కుండల నుంచి క్రమంగా దుశ్శాసనుడూ, దుస్సహుడూ మొదలుగా గల కొడుకులూ, దుశ్చల అనే ఒక కూతురూ పుట్టారు.

గాంధారి గర్భవతిగా ఉన్న కాలంలో ఆమెకు బదులుగా తనకు పరిచర్యలు చెయ్యటానికి ధృతరాష్ట్రుడు ఒక వైశ్య స్త్రీని చేర దీశాడు. దుర్యోధనాదులు పుట్టిన యేడే ఆ స్త్రీ ధృతరాష్ట్రుడికి యయుత్సుడనే వాణ్ణి కన్నది.

ధృతరాష్ట్రుడు తన కొడుకుల కందరికీ రాజోచిత విద్యలు నేర్పించి, వారికందరికీ తగిన కన్యలను తెచ్చి వైభవంగా పెళ్ళిళ్ళు కూడా చేశాడు.