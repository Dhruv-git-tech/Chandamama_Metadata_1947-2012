ఆమె గుండ్రగా తిరుగుతూ, “చూడు, మోహనా! ఆ పండు నాకిచ్చావంటే ఏ యుద్ధంలోనూ నీకు అపజయమన్నది లేకుండా చేస్తాను. అందంలోగాని, తెలివిలోగాని ప్రపంచంలో నీతో సమానుడు లేకుండా వరమిస్తాను,” అన్నది.

“నేను గొడ్లకాపరిని, తల్లి! నాకు యుద్ధాలెందుకు? విజయాలెందుకు?” అన్నాడు మోహనుడు.

ఆమె వెళ్ళిపోయి, బుద్ధిమతి వచ్చింది. “మోహనా, ముగ్గురిలోనూ నేనే సౌందర్య వతిగా నిర్ణయించావంటే, నిన్ను ఆసియా కంతకూ రాజు చేస్తాను. ప్రపంచంలోకల్లా నీకన్న ధనికుడు లేకుండా వరమిస్తాను!” అన్నది ఆమె అతనితో.

“నేను లంచం పుచ్చుకుని తగాదా పరిష్కరించను. క్షమించండి!” అన్నాడు మోహనుడు.

కామిని ఆఖరున వచ్చింది. ఆమె అతన్ని చూస్తూ, “అయ్యో, మోహనా, ఫ్రిజియా మొత్తం మీద నీ అంత అందగాడు లేడు! అటువంటి వాడికి నిజంగా, స్పార్టాదేశపు రాజకుమార్తె భువననుందరి భార్య కాతగినది. ఆమెను మించిన సౌందర్యవతి భూలోకంలో లేదు!” అన్నది.

“ఆమెపేరే వినలేదు,” అన్నాడు మోహనుడు.

“వినలేదా? గ్రీస్ లో ఉండే రాజకుమారు లందరూ ఆమెను పెళ్ళాడతామని వచ్చారు. కాని ఆమె రారాజు తమ్ముడైన ప్రతాపుణ్ణి పెళ్ళాడేసింది. కావాలంటే ఆమె నీకు లభిస్తుంది!” అన్నది కామిని.