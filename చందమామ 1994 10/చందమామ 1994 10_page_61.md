## నేరస్థులను పట్టే కుక్కలు

నేరస్థులను పట్టుకోవడానికి పోలీసులు కుక్కలను పట్టుకొచ్చారని మనం తరచూ చదువుతూ వుంటాము. బ్లడ్ హాండ్ అనే జాతికి చెందిన ఈ కుక్కలు చాలా తెలివైనవి. అంతేకాదు. వీటి ఫ్రూణ శక్తి కూడా చాలా సునిశితమైనది. నేరం జరిగిన స్థలంలో దోషులు నడమాడినప్పుడు ఏర్పడిన వాసననుబట్టే వాళ్ళను పట్టేయగలవు. బ్లడ్ హాండ్స్ లో ఫాక్స్ హాండ్, కూన్ హాండ్, బెసెంజ్, బీగిల్, బేసెట్ హాండ్ మొదలైన రకాలు ఉన్నాయి. 'డాష్ హాండ్' అనే జాతి కుక్కలకు పోలీసు. శిక్షణ నివ్వడం చాలా సులభం.

## తిమింగిలాల వేట

ఇటీవల 'గ్రీన్ పీస్' అనే ఓడలోని సిబ్బంది, తిమింగిలాలను వేటాడే ఓడనుంచి ఒక తిమింగి లాన్ని విడిపించినట్టు వార్త వెలువడింది. తిమింగి లాలను ఎందుకు వేటాడతారు? తిమింగిలాల వెలుపలి చర్మానికి, లోపలి కండరాలకూ మధ్య దళసరి 'కొవ్వుపార' వుంటుంది. ఇది తిమింగిలాలను, ముఖ్యంగా ఆర్కిటిక్ సముద్రాలవంటి చల్లటి నీళ్ళలో నివసించే వాటికి దుప్పటి వంటిది. ఈ కొవ్వును కరిగించి, రంగులకూ వార్షీషలకూ ఉపయోగించే నూనెను తయారుచేస్తారు. జపాన్ వంటి దేశాలలో తిమింగిల మాంసం తింటారు.

## తామరాకుల మీద నడిచే పక్షి!

నీళ్ళ మీద నడిచే పక్షులను మీరెప్పుడయినా చూశారా? మనుషులను చూడగానే పారిపోయే ఆ 'జాకానా' పక్షులను సమీపించి పరిశీలించిచూసి నట్టయితే అవి నీళ్ళ మీద కాకుండా పెద్ద పెద్ద తామరాకుల మీద నడవడం గమనించవచ్చు. వాటి పాడవాటి కాలి వేళ్ళూ, గోళ్ళూ, శరీరం బరువు నీటిపై తేలే ఆకు మీద సమతలంగా మోపడానికి ఉపయోగపడతాయి. అందువల్ల ఆకు మునిగిపోదు. అంతేకాదు. ఈ పక్షులు నాచుముక్కలతో తామరాకుల మీదే గూళ్ళు కడతాయి!