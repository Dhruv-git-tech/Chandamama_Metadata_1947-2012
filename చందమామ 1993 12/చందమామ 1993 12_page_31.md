మాటవినే కుక్క!

హేలాపురి సంతలో ఒకవ్యక్తి, ఒక కుక్కను అమ్మకానికి పెట్టి, చుట్టూ మూగిన జనానికి దాని గుణగణాలను ఏకరువు పెడుతూ, “ఈ కుక్క మీరేమాట చెప్పినా వింటుంది. మీరే పని చెప్పినా చేస్తుంది, అదెంత కష్టమైన పనైనా సరే!” అన్నాడు.

చుట్టూ మూగిన వారిలోంచి ఒకడు, “అయితే, ఇంత మంచి కుక్కను, చెప్పిన మాట వినే దాన్ని, చెప్పిన పనులు ఎంత కష్టమైనా చేసేదాన్ని ఎందుకమ్మేస్తున్నావు?” అని అడిగాడు.

ఇందుకు కుక్కనమ్మేవాడు, “అయ్యా, ఏం చెప్పమంటారు? నిన్న రాత్రి నా ఇంట్లో దొంగలు పడ్డారు. ఈ కుక్క వాళ్ళు చెప్పిన మాటలన్నీ విని, వాళ్ళు చెప్పిన పనులన్నీ చేసింది. వాళ్ళు చెప్పిన విధంగా – మొరక్కుండా, నన్నూ, నా భార్యనూ ఆ దొంగలు గుంజకు కట్టేస్తుంటే, ఆ పనిలో వాళ్ళకు సాయం చేసింది. పైపెచ్చు లాంతరు నోట కరు చుకుని, వాళ్ళడిగినట్టు ఇల్లంతా తిప్పి ఎక్కడెక్కడ ఏ వస్తువులున్నాయో, ఆ దొంగలకు చూపించి మరీ నా ఇల్లు గుల్లచేయించింది!” అంటూ కోపంతో గట్టిగా పళ్ళు కొరికాడు.

ఇది విని చుట్టూ మూగినవాళ్ళు విరగబడినవ్వారు.

—కోనే నాగవెంకట ఆంజనేయలు