దురాశాపరులు

తండ్రి పోయి ఏడాది తిరక్కుండానే, వ్యాపారంలో అనుభవం లేక కొండయ్య పూర్తిగా నష్టపోయి అప్పులపాలయ్యాడు. ఆ అప్పులు తీర్చేందుకు తాతల నాటి ఇల్లమ్మి, భార్యా ఇద్దరు పిల్లలతో వాడు భార్య కొండమ్మ పుట్టిన ఊరయిన అడవిమిట్ట చేరాడు. ఆ ఊళ్ళో ఏనాడో కొండమ్మ అవ్వ వదిలిపోయిన పెంకుటిల్లాకటున్నది.

దయ్యాలకొంపలా వున్న ఆ ఇంటిని భార్యాభర్తలిద్దరూ నాలుగు రోజులు కష్టపడి బాగుచేసుకున్నారు. ఇది జరిగాక, ఇప్పుడు కుటుంబపోషణకు ఏం చేయాలన్న సమస్య కొండయ్య కెదురైంది.

కొండమ్మలో తెలివుంది. దాన్ని మించిన గయ్యాళితనముంది. ఆమె దిగులుపడుతున్న భర్త వాలకం చూసి కోపంగా, “ఎందుకా దిగులు? పూలమ్మిన చోట కట్టెలమ్ములేక గదా, ఇన్నామడల దూరం వలస వచ్చాం!

ఇక ఇక్కడ కట్టెలమ్ముదాం. ఊరుకు చుట్టూ పెద్ద అడవున్నది. ఇంటి అటకమీద పదు నైన గొడ్డలి వున్నది. ఇంకా వివరంగా చెప్పాలా? లే, కదులు!” అన్నది.

కొండయ్య మారు పలకకుండా గొడ్డలి భుజాన పెట్టుకుని అడవికెళ్ళాడు.

అడవి అంతా పచ్చగా ఏపుగా పెరిగిన చెట్లతో కళకళ లాడుతున్నది. మధ్యాహ్నం వరకు తిరిగినా వాడికెక్కడా ఎండిన చెట్టు కనిపించలేదు.

“ఏం చేసేది, నా ఖర్మ! ఏదో ఒక చెట్టు నరికిపడేస్తే, వారం రోజుల్లో అది ఎండకపోదు. అప్పుడు దాన్ని కట్టెలుగా కొట్టి పట్టంలో అమ్ముకోవచ్చు,” అని కొండయ్య గొడ్డలి ఎత్తి చెట్టును నరకబోయాడు.

ఆ మరుక్షణం, “కొండా! ఆగు,” అన్న కేక వినిపించింది. ఆ వెంటనే పచ్చని చీరతో నిలువెల్లా మెరిసిపోతూ ఒక స్త్రీ వాడి