ఈదటం తెలియని కప్పలు!

రాఘవపురంలో ఒక రైతు, ఒక వడ్డీవ్యాపారి వద్ద వ్యవసాయప్పనుల ఖర్చులకు గాను కొంత డబ్బు తీసుకున్నాడు. కొన్నేళ్ళుగా ఆ అప్పు తీర్చక పోగా, అవసరాలకు గాను రైతు మరికొంత డబ్బు తీసుకోవడంతో, అసలూ, వడ్డీలు కలిసి పెరిగిపోయిన బాకీని తీర్చలేకపోయాడు. వడ్డీవ్యాపారి, రైతు పాలాన్ని స్వాధీనం చేసుకున్నాడు. రైతుకు ఆ ఊరిపెద్ద సాయపడలేదు. రైతు వెళ్ళి రాజుతో మొరపెట్టుకున్నాడు. రాజు వడ్డీవ్యాపారిని కూడా పిలిపించి విచారణ ప్రారంభించాడు.

“వడ్డీవ్యాపారి దగ్గిర తీసుకున్న డబ్బు, తిరిగి ఇవ్వాలని తెలియదా?” అని రాజు, రైతును ప్రశ్నించాడు.

“తెలిసి మాత్రం లాభమేమిటి, ప్రభు! కప్పలకు ఈదటం తెలియదా? కాని, మా ఊళ్ళో కప్పలకు ఐదేళ్ళు వచ్చినా ఇంకా ఈదటం తెలియదు. దీన్ని తెలుసుననాలో, తెలియదనాలో తెలియదు!” అన్నాడు రైతు.

“రామాయణంలో పిడకలవేటలా, ఈ కప్పలఈత ఏమిటి మధ్యలో?” అన్నాడు అక్కడే వున్నమంత్రి.

దీనికి రాజు నవ్వి, మంత్రితో, “ఈ రైతు అప్పు తీర్చి, ఇతని కుటుంబానికి కావలసిన సహాయం చెయ్యండి,” అన్నాడు. వడ్డీ వ్యాపారికి రైతు చేసిన అప్పు చెల్లించ బడింది.

రాజు, రైతుతో, “మీ ఊరి కప్పలు ఈత నేర్చాక, మేము వడ్డీ వ్యాపారికి ఇచ్చిన డబ్బు నువ్వు ప్రభుత్వ ఖజానాలో చెల్లించు,” అని చెప్పి రైతును పంపించి వేశాడు.

తర్వాత రాజు, అయోమయంగా చూస్తున్న మంత్రితో, “ఐదేళ్ళుగా తమ ప్రాంతాల వర్షాలు లేవనీ, పంటలు పండలేదనీ చెప్పేందుకు రైతు, ఈదడం తెలియని కప్పల సంగతి సూచించాడు,” అన్నాడు.

—సుంకర భాస్కరరావు