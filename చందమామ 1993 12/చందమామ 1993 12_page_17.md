ఆ ప్రశ్నకు ఉత్తుంగుడు ఉలిక్కిపడి, మరుక్కణమే తేరుకుని, “శాపమా? ఎవరికి? శతాబ్దిక పుష్పాలకు శాపమేమిటి, యువ రాణీ!” అన్నాడు ఏమీఎరగనట్టు.

“మా తండ్రితో మీరు చెప్పిన విషయం కొంత విన్నాను. ఉన్నట్టుండి భవనంలో సువాసన వీచడంతో, కారణం ఏమిటా అని మంత్రులతో చర్చలు జరుపుతున్న మాతండ్రి దగ్గరికి వచ్చాను. తండ్రి చేతిలోని పూల నుంచే ఆ సువాసన అని గ్రహించి, అటు సమీపిస్తున్నప్పుడు, ఆ పువ్వుల కోసం రాకాసిమృగం వస్తుందని కాబూయీ అనడంతో, అక్కడే ఆగితెరచాటు నుంచి మీ మాటలు విన్నాను. అయినా, రాకాసిమృగానికి సైతం ఆ పువ్వు

లంటే అంత ఇష్టమని నాకు తెలియదు,” అన్నది యువరాణి ఆశ్చర్యంగా కళ్ళు తిప్పుతూ.

ఉత్తుంగుడికి ఏం చెప్పడానికి తోచక, “అవును, పువ్వులంటే నాకూ ఇష్టమే. అయితే నేనురాకాసిమృగాన్నికాను,” అన్నాడు నవ్వుతూ.

“నిజమే, నువ్వు రాకాసిమృగానివి కాదు. కానీ, రాకాసిమృగాన్ని వెతుక్కుంటూ వెళుతూన్న సాహసవీరుడివి! అవునా?” అని అడిగింది యువరాణి చిన్నగా నవ్వుతూ.

“ఆ పువ్వులను మీకోసమే తెచ్చాను, యువరాణీ! నన్ను నమ్మండి,” అన్నాడు ఉత్తుంగుడు.

“నమ్మాలనే ఉన్నది. కానీ,” అట్టూ ఏదో చెప్పడానికి సంశయిస్తూ ఉత్తుంగుడి కేసిచూసింది యువరాణి.

“ఇంతకూ నన్ను పిలిపించిన కారణం చెప్పనే లేదు,” అన్నాడు ఉత్తుంగుడు.

“నువ్వు రాకాసిమృగాన్ని ఎదుర్కోవడానికి వెళుతున్నావు గనక, మేము రాకాసిమృగం వంటి ఒక శత్రువును ఎదుర్కోవడానికి నీ సహాయం కోరుతున్నాను,” అన్నది యువ రాణి.

“మీకు శత్రువులా యువరాణీ! నాగపురికి శత్రువులే లేరని చెప్పాడే కాబూయీ,” అన్నాడు ఉత్తుంగుడు ఆశ్చర్యంగా.

“నిజమే. నాగపురికి వెలుపలి నుంచి శత్రువులు లేరు. మా నుంచే ఒక శత్రువు బయలు దేరాడు,” అన్నది యువరాణి.