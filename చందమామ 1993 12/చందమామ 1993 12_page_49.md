“మరొక్కపనిచేసి మరీ పోదాం. రాముడి యాగాశ్వాన్ని మనం పట్టుకోవాలి!” అన్నాడు కరాళుడు.

“భలే! దానిమీద సవారీ చేస్తూ పోదాం!” అంది శూర్పణఖ.

“సవారీకి కాదే వెర్రిమొగమా!” అన్నాడు వాడు.

“ఆ! ఏమని కూశావు? మళ్ళీ అలాగన్నా వంటే జాగరత! నా గోళ్ళ పదును చూపిస్తా! ముక్కూ, చెవులూ కొంచెం మొద్దుబారాయి కానీ, నా మొఖానికేం? లక్ష్మణుడు కోసెయ్యక మునుపు మూరెడు ముక్కూ, బారెడు చెవులూ వుండేవి. అయినాఇప్పుడే నా ముఖం చాలా అందంగా ఉందనుకో! అన్నట్లు, కామ

గమనం గల మనకు గుర్రం ఎందుకురా, కరాళా?” అంది శూర్పణఖ.

“దాన్ని మనం చంపెయ్యాలి!” అన్నాడు కరాళుడు.

“గుర్రం మీద మనకేం పగనీ?” అంది శూర్పణఖ.

“గుర్రం మీద కాదే శూర్పణఖా, మనకు రాముడి మీద పగ! గుర్రం కనిపించకపోతే రాముడి యాగం ధ్వంసం అవుతుంది. సీత లేక అర ప్రాణంతో ఉన్న రాముడు దాంతో ఠారుమంటాడు!” అని విడమరిచి చెప్పాడు సంతోషంగా కరాళుడు.

“అయితే త్వరగా చంపేద్దాం పద! గుర్రం తలమాంసం మాంచి రుచిగా కూడా ఉంటుందిలే!” అంది శూర్పణఖ.

“తిండిపోతూ! ఎంతసేపూ తిండి ధ్యాసే నీకు!” అంటూ కరాళుడు అక్కడి నుంచి లేచాడు.

హనుమంతుడు చెట్టు కొమ్మలు విరిచి వాళ్ళమీద వేశాడు.

“మనమీద పూలవాస కురిపిస్తున్నారా పెద్దలు!” అంది శూర్పణఖ.

“పూలవర్షం కాదే కామరూపిణీ! చెట్టు ఆకుల వర్షం!” అన్నాడు కరాళుడు పైకి చూస్తూ.

“ఏదో ఒకటి, పద వేగంగా గుర్రం పని పడదాం!” అంటూ శూర్పణఖ, కరాళుడి చేతులు పట్టుకున్నది.