## ముందుకు సాగుదాం!

అరవైరెండవ స్వాతంత్ర్య దినోత్సవం జరుపుకుంటూన్న ఆనంద సమయం ఇది. గత ఆరు దశాబ్దాల కాలంలో మనం సాధించిందేమిటి? సాధించలేకపోయిందేమిటి? అన్న విషయాలను గురించి ఆలోచించడానికి అనువైన తరుణం ఇది. భావి భారత పౌరులుగా మన శక్తియుక్తులను పెంపాందించుకుంటూ, లోపాలను సరిదిద్దుకుంటూ, సాధించినవాటిని సుస్థిరపరచుకుంటూ, సాధించవలసిన వాటిని పథకం ప్రకారం సాధించుకుంటూ ముందుకు సాగడానికి ఈ సింహావలోకనం ఎంతయినా ఉపయోగపడుతుంది.

మన భాగ్యవిధాతలు, మన విధి నిర్ణేతలు మనమే అన్నది మనం మొట్టమొదట గుర్తించవలసిన మహత్తర సత్యం. జీవితంలో ఏం చెయ్యాలి? ఏం సాధించాలి? అని నిర్ణయించే శక్తి ప్రతి ఒక్కరికీ ఉన్నది!

ఇవాళ సత్వర ఆర్థిక ప్రగతిని సాధిస్తూన్న దేశాలలో మన దేశం ముందెన్నదగినదిగా ఉన్నది. మన శక్తి సామర్థ్యాలను, ప్రతిభా పాటవాలనూ పెంపాందించుకుని పరిపుష్ఠం చేసుకునే విధంగా మన పెద్దలు వేసిన పునాదులే ఇందుకు ప్రధాన కారణం. మన వ్యాపారవేత్తలలో కొందరు ప్రపంచ సంపన్నుల జాబితాలో స్థానం సంపాదించడం ఆనందించతగ్గ విషయం!

విద్య, వైజ్ఞానిక రంగాలలోనూ మనం అసాధారణమైన అభివృద్ధిని సాధిస్తున్నాం. అన్నిటికీ మించి ప్రజాస్వామ్య దేశంగా కొనసాగుతూ, ప్రజాస్వామ్య పరిరక్షణలో మన దేశం ఇతర దేశాలకు ఆదర్శంగా వెలుగొందుతున్నది. ఈ వాస్తవాన్ని ఒకటి రెండు సార్లు కాదు; గతంలో పద్నాలుగు సార్ధ నిరూపించాం! ఇవన్నీ కూడా మనమెంతో గర్వించతగ్గ అంశాలు!

ఇక, నాణానికి మరో వైపు చూద్దాం. ఇంకా మన దేశంలో దారిద్యరేఖకు దిగువ ఉన్న పేదలు అధిక సంఖ్యలోనే ఉన్నారు. పేద-ధనిక వర్గాల మధ్య అంతరాలు రోజురోజుకు పెరిగి పోతూనే ఉన్నాయి. ఇది అనేక అనర్థాలకు దారితీసే ఆందోళనకర విషయం. అదే విధంగా గ్రామ సీమలు-పట్టణాలు, స్త్రీలు-పురుషుల మధ్య నెలకొన్న అసమానతలను తొలగించడానికి పూనుకోవాలి.

దేశంలో అప్పుడప్పుడు అక్కడక్కడ కులమతాల ఘర్షణలు ఇంకా చెలరేగుతూనే ఉన్నాయి. మనల్ని ఉన్నతులుగా భావించడంలో తప్పులేక పోవచ్చుగాని, ఎదుటివారిని తక్కువగా చూడడం మానవతకు మచ్చతెచ్చే బాధాకర విషయం.

ఇలాంటి అవరోధాలను అధిగమించడానికి ప్రతి ఒక్కరూ బద్ధకంకణులు కావాలి. అప్పుడే దేశ సర్వతోముఖాభివృద్ధి సాధ్యమవుతుంది. స్వాతంత్ర్యం అన్న మాటకు సార్థకత సిద్ధిస్తుంది.

పాఠకులందరికీ హృదయపూర్వక స్వాతంత్ర్య దినోత్సవ శుభాకాంక్షలు!