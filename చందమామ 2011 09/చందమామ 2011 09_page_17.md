వివేకం

విజయపుర మహారాజు విజయసేనుడు తన రాజ్యంలో ప్రతిఏడాదీ రాజ్యోత్సవాలు జరిపి, సకల రాజ్యాల వీరులను ఆహ్వానించి అనేక అంశాలలో పోటీలు నిర్వహించి బహుమతులు అందించేవాడు.

ఆ ఏడాది విజయపురంలోని రాజ్యోత్సవాలకు బహుదూర ప్రాంతాల నుండీ మహావీరులు, కళాకారులు హాజరయ్యారు. కత్తిసాము, కర్రసాము, విలువిద్య, కుస్తీ పోటీ, నాట్యం, సంగీతం, చిత్ర లేఖనం, మొదలైన ఎన్నో పోటీల్లో ప్రధమస్థానంలో వచ్చిన మహాపుర రాజ్యవాసి వినయుడు మహారాజు విజయసేనుని దృష్టిని ఎంతగానో అకర్షించాడు. బహుమతి ప్రదాన సమయంలో మహారాజు వినయుని అభినందిస్తూ 'వినయా! ఇంత వీరులైన మీకు మా రాజ్యంలో ప్రముఖ స్థానం కల్పించి, ఉన్నతోద్యోగం ఇచ్చి గౌరవించాలని మా అభిమతం. ఏమంటారు!' అని అడిగాడు.

వినయుడు, మహారాజుకు నమస్కరించి 'మన్నించండి మహారాజా! మీ ఉత్సవాలలో పాల్గొన దలచి వచ్చామేకాని, మీరివ్వజూపే ఉద్యోగం, పదవికోసం మాత్రంకాదు' అని చెప్పాడు.

'వినయా! మీదేశం దుర్భిక్షంతో ఇబ్బంది పడుతున్నట్లు విన్నాం, మీరు మంచి పదవితో, సుఖంగా జీవించే అవకాశాన్ని వదులుకోవడం తెలివైనపని కాదనుకుంటాను' అన్నాడు విజయసేనుడు.

'మహారాజా! తల్లి అనాకారని, మరో అందమైన స్త్రీని తల్లిగా చెప్పుకుంటామా! మారాజ్యం దుర్భిక్షంతో బాధుడుతున్నదని, మాతృ భూమిని వదలి వచ్చేయమనడం, మంచి భత్యం ఎరచూపడం భావ్యంకాదు మహారాజా! ఈనెల దినాలుగా మేము చెట్లక్రింద ఉండి, ఎండ, వాన, చలి బాధలకోర్చి పోటీల్లో పాల్గొన్నాం, పక్కనే ఉన్న పెద్ద భవంతులలోని మీ ప్రజలు మమ్ము చూస్తూనే ఉన్నారు కానీ, ఎవ్వరూ కనీసం వసతి కల్పించలేదు. మేము మాదేశం నుండీ తెచ్చుకున్న దారి భత్యంతో వండుకుని తిన్నాం. వసతికి ధనం చెల్లించవలసి వస్తే ఎందరో తమ దేశపు ఉత్సవాల్లో పాల్గొనడానికి వెనుకాడుతారు మహారాజా! మనస్సులో మాట చెప్పినందుకు మన్నించి, శలవివ్వండి!' అని నమస్కరించి, నేస్తగాళ్లతో కలసి బయటికి నడిచాడు వినయుడు.

- ఆదూరి హైమవతి