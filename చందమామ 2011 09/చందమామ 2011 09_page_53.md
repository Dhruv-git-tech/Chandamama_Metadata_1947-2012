రామభద్రపురంలో బంగార్రాజు అనే ఒక వర్తకుడు ఉండేవాడు. అతడు వృద్ధుడయ్యాక ఇద్దరు కుమారులను పిలిచి, 'మనకు అచ్చివచ్చిన కిరాణా వ్యాపారం ఇద్దరూ వేరు వేరుగా చేసుకొని వృద్ధిలోకి రండి! నాకు వ్యాపారం చేసే ఓపిక తగ్గింది!' అని చెప్పి, 'ధర్మం తప్పవద్దు. మెలకువతో వ్యాపారం అభివృద్ధి చేసుకోండి!' అని హితబోధ చేశాడు.

పెద్దకుమారుడు చిన్ని కుమారుడు వ్యాపారాలు ఆరంభించారు. కొంత కాలం గడిచాక తండ్రి ఇద్దరు కుమారుల వ్యాపారాల గురించి వాకబు చేశాడు. పెద్దవాడి వ్యాపారం ఎదుగూ బొదుగూ లేక సాగుతుంటే చిన్నవాడి వ్యాపారం మూడుపువ్వులారు కాయలుగా వర్ధిల్లుతోంది.

ఒకరోజు బంగార్రాజు ఇద్దరు కుమారులను పిలిచి వ్యాపారం గురించి అడిగాడు. పెద్దవాడు చాలా నైరాశ్యంగా, 'మీరు చెప్పిన రీతిలోనే ధర్మం తప్పక వ్యాపారం చేస్తున్నాను. అయినా నా వద్ద కొనడానికి వచ్చేవారు బహు తక్కువ గానే ఉంటున్నారు!' అని నిట్టూర్పు విడిచాడు. చిన్నవాడు హుషారుగా 'నాన్నగారూ! కొనడానికి వచ్చిన వారి మనస్తత్వం అర్థం చేసుకొని వ్యాపారం చేస్తున్నాను. ఎప్పుడో కాని అవసరం కాని వస్తువులను మిగతా వర్తకులకంటే చౌకగా ఇస్తున్నాను. మిగిలిన వస్తువులు కూడా అలాగే ఇస్తానని నా దుకాణానికి జనం ఎగబాకుతున్నారు. మీరు చెప్పినట్టుగానే నేను ధర్మం తప్పలేదు. ఒక వస్తువు అమ్మకంలో కలిగిన నష్టం మిగిలిన వస్తువుల మీద పూరించుకుంటున్నాను! అదే నా వ్యాపార విజయానికి రహస్యం!' అన్నాడు.

చిన్నవాడి తెలివితేటలకు బంగార్రాజు అబ్బురపడి చిన్నవాడిని చిల్లర వ్యాపారంలో స్థిరపరిచి పెద్దవాడిని టోకు వ్యాపారంలో స్థిరపరిచాడు.
- బెలగాం భీమేశ్వరరావు