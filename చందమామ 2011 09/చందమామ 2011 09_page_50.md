ఉళ్లో పర్యావరణాన్ని కాపాడేందుకు బడిపిల్లల్లో అవగాహన కలిగించడం కోసం మూడేళ్ల క్రితం ప్రతి పాఠశాలలోనూ ఒక్కో బాలదళాన్ని తయారు చేశారు పర్యావరణ పరిరక్షణ సమితివారు. ఒక్కో స్కూల్లోని దళంలో దాదాపు పదిహేను మంది దాకా బాల సభ్యులున్నారు. ఈ బాలదళాలకి ప్రతి ఏటా పోటీలు కూడా నిర్వహిస్తున్నారు.

పదేళ్ల ప్రతాప్‌కి ఈ కార్యక్రమం ఎంతో నచ్చింది. ప్రతాప్ చదువుతున్న ఠాగూరు పాఠశాల దళంవారు రెండేళ్లుగా ఎంత కృషి చేస్తున్నా ఎందుకోగాని బహుమతి విషయంలో వెనుకబడిపోతూనే ఉన్నారు. అందుకే ప్రతాప్‌కి ఈ ఏడాది ఎలాగయినా బహుమతి సంపాదించుకోవాలని పట్టు దల కలిగింది. తన ఆలోచనను ప్రాణ స్నేహితుడయిన సోమేష్‌తో చెప్పాడు.

‘ఈసారి మాస్కూలు బాలదళం ఎంత కష్టమయినా సరే బహుమతి సంపాదించాలనుకుంటున్నాంరా’

‘మా కాకతీయ స్కూలు బాలదళాన్ని తక్కువ అంచనా వెయ్యకురా ప్రతాప్’ అన్నాడు సోమేష్ స్నేహితుడి భుజం తట్టి హెచ్చరిస్తూ. ఎందుకంటే క్రితం ఏడాది మొదటి బహుమతి గెలుచుకున్న బాల దళం అది.

ప్రతాప్ నిరాశపడలేదు. నీకో విషయం తెలుసా? ఇవాళ మా తెలుగు మాప్టారు ఓ మంచి పద్యం నేర్పించారురా. దాని భావం నా కెంతో నచ్చింది’ అన్నాడు మిత్రుడితో.

‘నువ్వు బావుందన్నావంటే విశేషమే. అదేంటో నాకూ చెప్పు’ అన్నాడు సోమేష్ ఆత్రుతగా.