నా పేరు డొక్కా సోమ శంకరం. మాది తూర్పు గోదావరి జిల్లా, అంబాజీపేట మండలంలోని వక్కలంక అనే చిన్న గ్రామం. నావయస్సు 65 సంవత్సరాలు. రమారమి 6 సంవత్సరాల వయస్సు నుండి చందమామ చదువుతున్నాను. ఆ రోజుల్లో మా ఇంటిలో వంట మనిషి ఉండేవాడు. మద్రాసు నుండి శెలవులకు వచ్చే మా మేనత్తల, అక్కయ్యల దగ్గర చందా కట్టాలని పావలా, అర్థరూపాయి (అప్పుడు సంవత్సర చందా రూ. 4-8 అణాలు) వసూలు చేసి తన పేరు మీద చందా కట్టేవాడు. ఆ చందా నెంబరు కూడా టి.సి.ఎస్ 3166 అని బాగా గుర్తు.

ప్రతీ నెల 2, 3 తారీఖులలో పోస్టాఫీసుకు (ప్రక్కఇల్లే) వెళ్లి కాచుకొనేవాడిని. సంచివిప్పి బోర్డించగానే చందమామ కిందకు పడితే ఎంతో సంతోషం కలిగేది. చందమామ రాగానే ముందుగా జానపద సీరియల్స్ చదివేసేవాడిని. ఆ క్రమంలో బేతాళకథలు, పౌరాణికసీరియల్స్ కు ప్రాధాన్యత ఇచ్చేవాడిని. కంచుకోట సీరియల్ వస్తున్న సమయంలో అవి రాస్తున్నవి శ్రీ దాసరి సుబ్రహ్మణ్యం అని తెలిసి వారి పేర ఉత్తరం రాస్తే ఆప్యాయంగా జవాబు ఇచ్చారు. అలా ఉత్తర ప్రత్యుత్తరాలు అవుతుండగా మద్రాసు వచ్చి ఆఫీసులో కలవ మని ఆయన అడగటం నేను వెంటనే వెళ్లి ఆయనను కలవడం జరిగింది.

చందమామ పాత సంచికలు మళ్లీ చదవాలన్న నా కోరికకు ఆయన స్పందించి తన ప్రక్కన కుర్చీ వేయించి సంవత్సరపు బైండ్లు (12 నెలలు ఒక బైండుగా ఉండేది) ఇస్తే సాయంత్రం దాక అక్కడే ఉండి చదువుకునే వాడిని. మధ్యలో పిచ్చాపాటీ, కాఫీ వగైరాసరేసరి. ఇలా కనీసం 4,5 సార్లు ఆయనతో కూర్చుని సత్ కాలక్షేపం చేసే అదృష్టం దక్కింది. వారి సీరియల్స్ గురించి సలహాలు, విమర్శలు చేసే సాహసం ఉత్తరాల ద్వారా చేస్తే సహృదయంతో స్వీకరించారు. ఆ ఉత్తరాలలో కొన్నింటిని ఈ మధ్య రచన మాస పత్రికలో (దాసరి వారి స్మృతి సంచిక) ప్రచురించారు.

చందమామ రాగానే జానపద సీరియల్, పౌరాణిక సీరియల్ విడిగా తీసి అవి పూర్తి అయ్యాక బైండ్ చేయించుకొనేవాడిని. పునఃప్రచురణకు నోచుకొన్నప్పుడు కూడా మళ్లీ వాటిని బైండ్ చేయించుకోవడం, దాచుకొని మళ్లీ మళ్లీ (ఎన్నిసార్లో చెప్పలేను) చదువుకోవడం జరిగింది. కొన్ని సంవత్సరాల క్రితం చందమామకు గ్రహణం పట్టి కొన్ని నెలలు రాకపోతే విపరీతంగా బాధపడిన పాఠకులలో నేను ఉన్నాను. 'ఒక్కమాటు ఆ విచిత్ర కవలలు సీరియల్ ఇవ్వవోయి' అని నాకు చదువు చెప్పిన గురువుగారు అడిగితే 'మా ఇంట్లో కూర్చుని చదువుకోవాలి తప్పితే ఇంటికి ఇవ్వను' అని నిష్కర్షగా చెప్పిన సందర్భాలు ఉన్నాయి.

Name: D.Soma Sankaram
Occupation: Cultivation
Place: Vakkalanka, Ambajipeta.