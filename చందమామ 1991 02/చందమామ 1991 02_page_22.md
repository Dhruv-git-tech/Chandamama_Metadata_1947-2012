లొంగిపో ! లేదా ఒక్కరి ప్రాణం కూడా దక్కదు !'' అని హెచ్చరించాడు వృద్ధమంత్రి.

'' ప్రాణాలు దక్కవా ? నువ్వూ, ముసలివాడైన ఆ శంకరవర్మ కలిసి, సుమేధ సైన్యంతో వచ్చిన మా ప్రాణాలు తీయగలరా ?'' అంటూ వీరసింహుడు హేళనగా నవ్వాడు.

''మూర్ఛుడా ! కళ్ళు తెరచి అటు చూడు !'' అన్నాడు వృద్ధమంత్రి.

మరుక్కణమే వందలాది సైనికులు ఆయుధాలతో కోట బురుజుల మీదికి వచ్చారు.

ఆ దృశ్యాన్ని చూసిన వీరసింహుడి గుండె దడదడలాడింది!

అప్పుడే వృద్ధమంత్రి దగ్గరికి వచ్చిన శంకరవర్మ, ''వీరసింహా ! రక్తపాతాన్ని అరికట్టడానికే మేము నిన్ను రెచ్చగొట్టి ఇక్కడికి సైన్యంతో వచ్చేలా చేశాము. ధర్మప్రభువయిన శాంతిదేవ మహారాజు కుమారుడు యువరాజు సందీపుడి ఆదేశానుసారమే ఈ పథకం రూపొందించాము. ప్రాణాలపై ఆశవుంటే మర్యాదగా లొంగిపోయి, యువరాజు శరణు వేడుకో. నీ సైన్యాన్ని అమృతపురి సేనలు చుట్టుముట్టాయి. శాంతిపుర రాజభవనం తిరుగు బాటుదార్ల నాయకుడయిన వసంతుడి వశమయింది. మర్యాదగా లొంగిపో, అని హెచ్చరించాడు.



వీరసింహుడు చుట్టుపక్కల ఒకసారి కలయజూశాడు. సైనికులు చాలామంది కిందపడి గాయాలతో మూలుగుతున్నారు.

"సుమేధ సైనికులారా, ఇటు చూడండి! ఇదిగో మీ శాంతిదేవ మహారాజు గారి కుమారుడు యువరాజు సందీపుడు !” అన్నాడు శంకరవర్మ.

యువరాజు సందీపుడు శంకరవర్మ పక్కన వచ్చి నిలబడ్డాడు.

"యువరాజు సందీపుడికీ....జై....జై," అంటూ సైనికులు జయ జయ ధ్వానాలు చేశారు.