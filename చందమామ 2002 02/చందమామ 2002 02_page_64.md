తోటివాడి సాయం

లక్ష్మీకాంతమ్మకు డెబ్బై ఏళ్ళ వయసు. పారుగూరులో వున్న మనవడికి ఒంట్లో బాగాలేదని కబురు వచ్చింది. మిట్టమధ్యాహ్నపుటిండను కూడా లెక్కచేయకుండా, మనవణ్ణి చూడాలన్న ఆదుర్దాకొద్దీ హడావుడిగా బయల్దేరింది. కొంతదూరం వెళ్ళేసరికి మార్గమధ్యంలో సంత ఒకటి జరుగుతున్నది. సంతలో కొన్న ఎడ్లనూ, ఆవుల్లాంటివాటినీ కొందరు తోలుకుపోతూంటే, మరికొందరు అక్కడ అమ్మేందుకు తెస్తున్నారు. అంతటా జనం రద్దీ, పశువుల తొక్కిసలాట. కాలు కదిపి నాలుగడుగులు వేయటానిక్కూడా లక్ష్మీకాంతమ్మకు భయంగా వున్నది.

అంతలో ఒక పాతికెళ్ళవాడు జనం మధ్యనుంచి ఆమెకేసి వచ్చాడు. లక్ష్మీకాంతమ్మ వాడితో, “నేనీ సంత మధ్యనుంచి బయటపడి, మా కూతురున్న గ్రామానికి త్వరగా పోవాలి!” అన్నది, ఏమైనా సాయంచేస్తాడేమో అన్న ఆశతో.

“అయితే, నేను నీకు తోడుగా వుండనా?” అన్నాడు వాడు.

“అంతకన్నా కావలసిందేముంది, బాబూ! నువ్వు ముందు నడువు,” అంటూ కాంతమ్మవాడి చేయి పట్టుకున్నది.

వాడు అన్నిటికీ తెగించినవాడిలా, సంతకు అడ్డంపడి నడవసాగాడు. పశువుల్ని తోలుకుపోతున్న వాళ్ళూ, చిన్నచిన్న బళ్ళవాళ్ళూ, దుకాణాలవాళ్ళూ – వాణ్ణి, “అదేం పోకరా? ఏ బండి చక్రాలకిందో, పశువుల కాళ్ళకిందో పడిచావాలని వున్నదా?” అంటూ తిట్టసాగారు.

వాడదేమీ లెక్కచేయకుండా కొద్దిసేపటికి కాంతమ్మతోపాటు సంత అవతలకి చేరాడు. అంతవరకూ మౌనంగా వున్న కాంతమ్మ వాణ్ణి, “ఏమిటి, గుడ్డివాడిలా నువ్వూ నీ నడకా? నేను ప్రాణాలతో ఈ సంతనుంచి బయటపడతాననుకోలేదు,” అన్నది కోపంగా.

“అమ్మా నేను గుడ్డివాణ్ణే! అందుకే తోడుగా వుండనా? అన్నాను,” అన్నాడు ఆ గుడ్డివాడు.