“నువ్వు పెద్దవాళ్ళ సంభాషణల్లోకి పిలవని పేరంటంగా జొరబడరాదు, తల్లీ,” అని, శివజ్ఞానపండితుడు పార్వతికి చెప్పి చూశాడు.

“పాండిత్యానికీ, జ్ఞానానికీ వయసుతో ఏం సంబంధం, నాన్నా? ఎన్ని ఏళ్ళువచ్చినా శుంఠ శుంటే,” అనేది పార్వతి. తన తెలివి తేటలు అందరికీ తెలియటం తండ్రికి ఇష్టం లేదేమోనని కూడా ఆమె లోలోపల అనుమా నించేది.

పార్వతికి పదిహేనో ఏడుకూడా వచ్చింది. అయినా ఆమె అహంకారం ఏమాత్రమూ తగ్గలేదు. శివజ్ఞానపండితుడు అన్నీ తెలిసిన వాడైఉండి కూడా, తన కుమార్తెను మార్చడం ఎలాగో తెలియక, సతమతమయ్యాడు. తన బాధను తోటివారయిన కొందరు పెద్దలతో చెప్పుకున్నాడు.

ఇంతలో నవరాత్రి ఉత్సవాలు వచ్చాయి. రాజభవనంలో జరిగే పండితగోష్ఠికి పిలుపు రాగా శివజ్ఞానపండితుడు వెళ్ళిపోయాడు. ఆయన లేకపోయినా, పండితులు ఆయన ఇంట గోష్ఠి జరుపుతూనే వచ్చారు. వారి గోష్ఠిలో పార్వతి ఎప్పటిలాగే తలదూర్చు తూనే ఉన్నది.

ఒకనాడు పార్వతి వింటూండగా పండితులు తమలోతాము ఒక వింత విషయం చెప్పుకున్నారు: పాత చెరువుగట్టున ఉన్న మండపంలో ఎవరో ఏదో రాశారట. దాన్ని చదవలేక ప్రతి ఒకరూ తలలు దించేసుకుని, వెళ్ళిపోతున్నారట.

ఈ మాట వినగానే పార్వతి, “దాన్ని నేను చదువుతాను! ఎంత కష్టమైనాసరే! ఒకరు రాసి నది చదవలేకపోతే నేను శివజ్ఞానపండితుడి కూతురినే కాను!” అన్నది చాలా దర్పంగా.