## నాకేంలాభం?

కోటిపల్లిలో తిమ్మయ్య అనే వ్యాపారి ఉండే వాడు. అతడు పరమ దురాశాపరుడు. ధనికుడే కానీ కరుడుకట్టిన స్వార్థబుద్ధి కలవాడు. తనకు లాభం లేనిదే ఏపనీ చేసేవాడు కాదు.

పక్క ఊరి నుంచి బతుకుతెరువుకు ఆ ఊరికి వచ్చిన చెన్నయ్య అనే వ్యక్తి తన కుటుంబంతో, తిమ్మయ్య ఇంట్లో కొత్తగా అదైకు దిగాడు.

ఒక రోజు తిమ్మయ్య అంగడి నుంచి ఇంటికి వస్తూంటే చెన్నయ్య కూతురు పన్నెండేళ్ళ మీనాక్షి ఎదురుపడింది.

“ఏమిటమ్మా ఇలా వచ్చావు?” అని అడిగాడు తిమ్మయ్య.

“కొబ్బరి బోండాలు కొట్టుకోవడానికి మీ ఇంట్లో కత్తి అడిగి తీసుకువెళ్ళాను. పని అయిపోయింది. ఇవ్వడానికి వచ్చాను,” అన్నది మీనాక్షి. తిమ్మయ్య చిరుకోపంగా, “నువ్వు చేసిన పని ఏం బాగా లేదు తల్లీ.

కత్తయితే ఇచ్చావుగానీ, మరి ఆ కత్తి వాడుకున్నందుకు నాకొక కొబ్బరి బోండాం అయినా ఇచ్చావా?” అన్నాడు.

వెంటనే ఆ అమ్మాయి వాళ్ళ ఇంట్లోకి పరిగెత్తి పోయి, ఒక కొబ్బరి బోండాం తెచ్చి తిమ్మయ్యకు ఇచ్చింది.

రెండు రోజులుగడిచాయి. మూడో రోజు మధ్యాస్నం భోజనానికి వచ్చిన తిమ్మయ్య అక్కడమీనాక్షిని చూసి, “ఏమిటి సంగతి?” అని అడిగాడు.

“ఈ రోజు పండుగ కదా మామయ్యా! పిండివంటలు చేసుకోవడానికి అమ్మతెమ్మని చెప్పిందని మీ ఇంట్లో నుంచి బాణలి తీసుకు వెళ్ళాను. పని అయిపోయింది. బాణలి ఇవ్వడానికి వచ్చాను,” అన్నది మీనాక్షి నవ్వుతూ.

“హు.. బాణలి ఇచ్చావుగానీ, మరి దానిని వాడుకున్నందుకు ఏం తెచ్చావు తల్లీ?” అని అడిగాడు తిమ్మయ్య నిష్టారంగా.