# మహా మస్తకాభిషేక మహోత్సవం

కర్ణాటక రాష్ట్రం హసన్ జిల్లా శ్రావణ బెళగొళలోని గోమటేశ్వర శ్రీ బాహుబలి విగ్రహానికి ఫిబ్రవరి రెండవ వారంలో 86వ మహా మస్తకాభిషేక మహోత్సవం జరగనున్నది. జైనులు చాలా ముఖ్యంగా భావించే పన్నెండేళ్ళ కోసారి జరిగే ఈ మహోత్సవం ఈయేడు ఫిబ్రవరి 8 నుంచి 19వరకు జరగనున్నది. 57 అడుగుల (17.5మీ.) ఏకకాండపు శిలా విగ్రహం వెలుగొందు తూన్న ఈ పవిత్ర పట్టణానికి ఈ సందర్భంగా ప్రపంచం మొత్తం నుంచి 30,00,000 మంది భక్తులు రాగలరని ఓ అంచనా.

24మంది తీర్ధంకరులలో ఆఖరివాడైన వర్ధమాన మహావీరుడు జైన మతాన్ని స్థాపించాడు. ప్రథమ తీర్ధంకరుడైన ఆదినాథ ఋషభదేవుడు రాజు. ఆయన సన్యసించాలనుకుని రాజ్యంలో సగభాగాన్ని పెద్ద కుమారుడు భరతుడికీ, మిగిలిన సగభాగాన్ని చిన్న కుమారుడు బాహుబలికీ పంచి ఇచ్చాడు. అయితే బాహుబలి తనను చక్రవర్తిగా ప్రకటించుకుని అన్నకు ఎదురు తిరిగాడు. మంత్రులు వారిస్తున్నా అన్నదమ్ములు ద్వంద్వ యుద్ధానికి దిగారు. బాహుబలి జయించినప్పటికీ, తన రాజ్యాన్ని కూడా అన్నకు ఇచ్చేసి, తపస్సు చేసుకోడానికి వెళ్ళిపోయాడు. అన్న పానాలు ముట్టకుండా సంవత్సరకాలం తపస్సు చేసి మోక్షం పొందాడు.

చాలా సంవత్సరాలు గడిచిపోయాయి. క్రీ.శ. 10వ శతాబ్దంలో గాంగ వంశానికి చెందిన రెండవ రాచమల్లు రాజువద్ద చాముండ రాయలు ప్రధానమంత్రిగా ఉండేవాడు. ఆయన ఒకనాడు తన తల్లిని బాహుబలి పాలించిన పౌదాన్పురకు తీసుకువెళ్ళాడు. అక్కడ తల్లీ కొడుకుల కలలో కుష్మందినీ దేవీ కనిపించి, చంద్రగిరి కొండపై నుంచి ఇంద్రగిరి మీదికి బాణం వదలమని చాముండ రాయలును ఆదేశించింది. అదే విధంగా ఆయన ఇంద్రగిరి మీదికి బంగారు బాణం వదిలాడు. అక్కడ కొండ మీద బాహుబలి రూప సందర్శనం కలిగింది. ఆ కొండ మీద పెద్ద బండ నుంచి బాహుబలి విగ్రహాన్ని మలిచి ప్రతిష్ఠించాలని చాముండరాయలు నిర్ణయించి, నేర్పరులైన శిల్పులను రప్పించాడు. నిర్ణీత సమయా నికి శిల్పం తయారుయింది. 981వ సం. మార్చ్ 13వ తేదీ చాముండ రాయలు ప్రథమ వమామస్తకాభిషేకం నిర్వహిం చాడు. బాహుబలికి గోమటుడు (సుందర రూపుడు) అనే పేరు ఉంది. అదే క్రమేణా గోమటేశ్వర స్వామి అయింది.

భారతదేశంలోని వివిధ నదీ జలాలు, కొబ్బరి నీళ్ళు, చెరకు రసం, తేనె, పాలు, పసుపు, చందనం, పుష్పాలు, అమూల్యమైన మణులు, మాణిక్యాలతో మహా మస్తకాభిషేకం చేస్తారు.