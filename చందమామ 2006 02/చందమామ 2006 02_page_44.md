ఉత్తమ బహుమతి పొందిన ముగింపు!

## విదూషకుడి వివరణ (ఆగస్ట్)

“ఈ భూమి మీద అత్యంత వేగంగా పరిగెత్తే ప్రాణి ఏది?” అన్న రాజుగారి ప్రశ్నకు పలువురి సమాధానాలు తృప్తినివ్వక పోగా, చివరగా ఆస్థాన విదూషకుడు, “ఈ భూప్రపంచంలో అత్యంత వేగంగా పరిగెత్తే ప్రాణి నేనే అనుకుంటాను,” అన్నాడు.

ఆ మాటకు మొదట ఆగ్రహించిన రాజు, ఆ తరువాత శాంతించి, “అదెలా?” అని అడిగాడు.

“ఈ ప్రపంచంలో అన్ని ప్రాణులకన్నా, ఆ మాటకొస్తే వాయువుకన్నా వేగంగా పయనించేది మనస్సు అన్న సత్యం తమకు తెలియనిది కాదు. మామూలు మనుషులకన్నా నాలాంటి వారి మనసు మరింత వేగంగా పయనిస్తుంది. నా మటుకు నేను భావప్రపంచంలో నిరంతరం పరుగులు తీస్తూ ఉంటాను. అందుకే హాస్య రసోక్తులతో రోసికులైన తమబోటి రాజులనూ, సభికులనూ రంజింప జేయగలుగుతున్నాను!” అన్నాడు.

రాజు ఆ మాటకు ఎంతగానో సంతోషించి విదూషకుణ్ణి విలువైన బహుమతులతో ఘనంగా సత్కరించాడు. ఆర్. సాయి విజయ్‌కృష్ణ, హైదరాబాద్-500 036 (ఆం.ప్ర)

## పిచ్చాసుపత్రి (సెప్టెంబర్)

ఆ వ్యక్తి లేచి తన కేసి మెల్లగా రావడం గమనించిన గోపాల్ హడలి పోయాడు. ఒక్క గెంతున లేచి పరిగెత్తాడు. ఎదురుగా లిఫ్ట్ కనిపించడంతో అందులోకి జార బడి తలుపు మూసుకున్నాడు. బతికి పోయానన్న ఆనందంతో గోపాల్ మరొక బటన్ను నొక్కేసరికి లిఫ్ట్ తలుపు మళ్ళీ తెరుచుకున్నది. అంతలో గోపాల్ వెంటబడి వచ్చిన ఆ వ్యక్తి లిఫ్ట్‌లోకి వచ్చేశాడు. అయితే గోపాల్ అతి ప్రయత్నం మీద అతన్ని వెలుపలికి తోసేసి తలుపు మూసుకున్నాడు. లిఫ్ట్ పైకి కదిలింది. అంతకు ముందే లిఫ్టులో ఉన్న ఆ ఆస్పత్రిలో పనిచేసే నర్సు, “ఏమయింది?” అని అడిగింది. గోపాల్, “తోలు చెప్పులు! ఉడికించినవా? వేయించినవా?” అన్నాడు యథాలాపంగా.

లిఫ్ట్ పై అంతస్తును చేరగానే, నర్సు గోపాల్ చేయిపట్టుకుని ఎదుట ఉన్న గది కేసి నడిపించింది. ఆ గది తలుపుకు ‘డాక్టర్’ అనే బోర్డు కనిపించింది!

ప్రియదర్శన్ జె. బాబు, ముంబై - 400 012.