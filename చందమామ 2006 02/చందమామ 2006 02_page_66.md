మనదేశపు సాంస్కృతిక ఉత్సవాలు
# నృత్య సంగీత సమయం

రెండు ఉత్సవాలు ఒకటి ఉత్తర భారతదేశంలో, రెండవది దక్షిణ భారతదేశంలో ఫిబ్రవరిలో ప్రారంభమై మార్చ్ నెలలో ముగియనున్నాయి. అవి-మధ్యప్రదేశ్‌లో జరిగే ఖజురహా ఉత్సవం; ఆంధ్రప్రదేశ్‌లో జరిగే దక్కను ఉత్సవం. ఖజురహా ఒకప్పుడు బుందేల్‌ఖండ్ ప్రాంతాన్ని పరిపాలించిన శక్తివంతులైన చండేలా వంశానికి మతరాజధానిగా ఉండేది. అక్కడి దేవాలయాలను పశ్చిమ, తూర్పు, దక్షిణ సముదాయాలుగా వర్గీకరణ చేస్తారు. ఇవి వెయ్యిసంవత్సరాలకు పూర్వం నిర్మించబడ్డాయి. ఇక్కడి సుప్రసిద్ధమైన రాతి శిల్పాలు ప్రధా నంగా సంగీత నృత్యకళాపోషకులైన రాజపుత్రుల జీవితాలను, విభిన్న భావావేశాలను, మత విశ్వాసాలను ప్రతిబింబిస్తాయి. నయనానందకరమైన దీపాలంకరణలు చేసిన దేవాలయాల నేపథ్యంగా ఒక వారం రోజుల పాటు జరిగే నృత్యోత్సవాలు కథక్, మణిపురి, ఒడిస్సీ, కూచిపూడి, భరతనాట్యం, కథకశి మొదలైన విభిన్న నాట్యరీతులలోని సుసంపన్నతను చాటుతాయి. వివిధ నాట్యరీతులలో లబ్ధ ప్రతిష్ఠులైన ఉత్తమ కళాకారులు ఈ నృత్యోత్సవంలో పాల్గొంటారు. చిత్రగుప్త ఆలయం అనే సూర్య దేవాలయం ఎదుట, విశ్వనాథ (శివ) ఆలయం ఎదుట బహిరంగ వేదికపై నృత్యప్రదర్శనలు జరుగుతాయి. ఈ ప్రాంతానికి చెందిన హస్తకళానిపుణులు ఈ ప్రాంతానికే ప్రత్యేకమైన హస్తకళలను ప్రదర్శిస్తారు. ఖజురహా సాంస్కృతిక వారసత్వాన్ని పరిరక్షించి భావితరాలకు తెలిసేలా చేసి, వారికి అప్పగించాలన్నదే ఈ నృత్యోత్సవాల ఆశయం.

హైదరాబాదులో ఐదు రోజుల పాటు జరిగే దక్కను ఉత్సవాలు దక్కను సంస్కృతినీ, అక్కడి కళలు, హస్తకళలు సంగీతం నృత్యం మొదలైన వాటినీ ప్రతిబింబిస్తాయి. ముస్లిం పాలకులనాటి కళాభిరుచిని గుర్తుచేసుకునే విధంగా ఈ నగరానికే ప్రత్యేకమైన ఘజల్స్, ఖవాలిస్, ముషైరాస్ గానం చేయడం ఈ ఉత్సవ ప్రత్యేక ఆకర్షణ. ముత్యాలకూ, అద్దం గాజులకూ హైదరాబాదు చాలా ప్రసిద్ధిగాంచింది గనక, వీటి ప్రదర్శన తప్పక ఉంటుంది. ఈ నగరానికే ప్రత్యేకమైన హైదరాబాదీ, నవాబీ వంటకాలతో ఏర్పాటు చేసే ఆహార విభాగం ప్రజలను ఎంతగానో ఆకర్షిస్తుంది. ఈ ఉత్సవాన్ని ఆంధ్రప్రదేశ్ పర్యాటక శాఖ ఏర్పాటు చేస్తున్నది.