ప్రయాణపు బడలిక తీర్చుకుని, విశ్వా
మిత్రుడి వద్దకు వచ్చి నమస్కారం చేసి,
“మహామునీ, ఇక మీరు యాగం సాగించే
ప్రయత్నాలు చేయవచ్చు. మీ యాగాన్ని
మేము రక్షిస్తాము,” అని చెప్పారు.

ఆ రాత్రి గడిచింది. రామలక్ష్మణులు
లేచి, సంధ్యానుష్ఠానాలన్నీ ముగించి విశ్వా
మిత్రుడి వద్దకు వచ్చేసరికి ఆయన అప్పటికే
హోమం ముందు కూచుని ఉన్నాడు. వారు
విశ్వామిత్రుడికి నమస్కరించి,
“మహాత్మా,
రాక్షసులు ఎప్పుడు వస్తారు? వాళ్ళ కోసం
మేము ఏ సమయాలలో కాచుకుని
ఉండాలి?” అని అడిగారు.

విశ్వామిత్రుడు జవాబు చెప్పలేదు, కాని
యజ్ఞవేదిక చుట్టూ చేరిన మునులు రామ
లక్ష్మణులతో, “నాయనలారా, విశ్వామిత్రుడు
యాగదీక్షలో ఉండటంచేత మౌనంగా
ఉండాలి. ఇవాళ మొదలు ఆరు రోజులదాకా
ఎలాంటి విఫ్నాలూ రాకుండా మీరు
మమ్మల్ని కాపాడాలి,” అని చెప్పారు.

రామలక్ష్మణులు పెద్ద పెద్ద బాణాలు
ధరించి, ఎంతో జాగ్రత్త వహించి రాత్రివేళ

నిద్రకూడా మాని అయిదు పగళ్ళూ, అయిదు
రాత్రులూ ఆశ్రమాన్ని కాపాడారు. ఆరో రోజు
వచ్చింది.

యజ్ఞశాలలో అగ్ని దేదీప్యమానంగా
వెలుగుతున్నది. విధియుక్తంగా, మంత్రో
క్తంగా యాగం నడుస్తున్నది. ఆ సమయంలో
ఆకాశం నుంచి పెడబొబ్బలు వినిపించాయి.
సుబాహు మారీచులూ, వారి బలగానికి
చెందిన రాక్షసులూ కారుమేఘాల లాగా
ఆకాశం ఆవరించి యజ్ఞవేదికపై రక్తవర్ణం
కురిపించసాగారు.

రాముడు రాక్షసుల ఆర్భాటాలు విని,
తల ఎత్తి ఆకాశంలోని రాక్షసమూకను
చూశాడు. అతను మానవాస్త్రం ఎక్కుపెట్టి
మారీచుణ్ణి కొట్టాడు. ఆ దెబ్బకు వాడు వెళ్ళి
సముద్రంలో పడ్డాడు. తరవాత రాముడు
ఆగ్నేయాస్త్రంతో సుబాహుణ్ణీ, వాయవ్యాస్త్రంతో
మిగిలిన రాక్షసులనూ చంపేశాడు. విశ్వా
మిత్రుడి యాగం పూర్తి అయింది. ఆయన
రాముడితో, “నాయనా, నాకు చాలా గొప్ప
ఉపకారం చేశావు,” అంటూ అతన్ని ప్రశం
సించాడు.