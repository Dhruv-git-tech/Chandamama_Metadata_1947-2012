# విజ్ఞానం .... వినోదం .... వికాసం ....

## విజ్ఞాన వీచికలు :

### ‘ముళ్ళవీపు’ ఆదిమ ప్రాణి

డైనోజార్స్ అనే రాక్షస బల్లులు ఇప్పుడు లేవు గాని, టుయోటరాస్ ఉన్నాయి. న్యూజీల్యాండ్‌లో మాత్రమే ఇవి కనిపిస్తాయి. టుయోటరాస్ అంటే మావోరీ భాషలో ‘ముళ్ళవీపు’ అని అర్థం. ఈ టుయోటరాస్ డైనోజార్స్ కాలం నుంచే ఉన్నాయి. దాదాపు 220 మిలియన్ సంవత్సరాలుగా మార్పు చెందకుండా ఉన్న ప్రాణి బహుశా ఇదొక్కటే అని శాస్త్రవేత్తలు అభిప్రాయపడుతున్నారు.

టుయోటరాస్ ప్రాకుడు జంతువే అయినప్పటికీ బల్లితోగాని, మొసలితో గాని అంతగా పోలిక కని పించదు. దాని శరీరం ఆదిమ కాలపు ఆకారం కలిగి ఉన్నది. చర్మం వదులుగానూ, పై భాగం పాలుసుల తోనూ ఉంటుంది. మారే స్వభావంగల దాని శరీర ఉష్ణోగ్రత దానికి అత్యంత శీతల వాతావరణాన్ని కూడా తట్టుకునే శక్తినిస్తోంది.

ఇవి రాత్రుల్లో తిరుగుతాయి. పగటి పూట బొరియలలో దాగి ఉంటూ, రాత్రి సమయాల్లో ఆహారపు వేటకు బయలుదేరుతాయి. తల్లి టుయోటరాస్ గుడ్లు పెట్టి వాటిని వదిలేస్తాయి. పన్నెండు నెలల తరవాత గుడ్ల నుంచి పిల్లలు తమ పళ్ళతో గుడ్ల పైపెంకును పగుల గొట్టుకుని వెలుపలికి వస్తాయి. తమ ఆహారాన్ని తామే వెతుక్కుంటాయి. రెండు, మూడు, నాలుగు సంవత్సరాల కొకసారి టుయోటరాస్ గుడ్లు పెడతాయి.

## మన పరిసరాలు

### పాడి మబ్బుల అపాయం

ఆకాశంలో మబ్బులు కమ్మినంత మాత్రాన వానలు కురిసి తీరా లనే నిర్బంధం లేదు. ఇజ్రాయెల్‌కు చెందిన కొందరు శాస్త్రవేత్తలు-వాతావరణ కాలుష్యానికి పాడిమబ్బులు ఏర్పడేలా చేసి వర్షాన్ని అడ్డుకునే శక్తి ఉందని హెచ్చరిస్తున్నారు. వేడి ఆవిరి ఘనీభవించి నీటి చుక్కలుగా మారి కిందికి వచ్చేప్పుడు-బస్సులు, ఫ్యాక్టరీలు మొదలైన వాటి నుంచి వెలువడే పొగల మబ్బులలో మునిగి పోతాయట! పొగరేణువులు అసంఖ్యాకంగా ఉండడంతో అవి నీటి చుక్కలను చుట్టేసి పొడిమబ్బులు ఏర్పడేలా చేస్తాయి. వర్షాన్ని కిందికి కురవకుండా అడ్డుకుని ఆపేస్తాయి.

ఇజ్రాయెల్ శాస్త్రవేత్తలు ఈ పొడిమబ్బులను ఫోటోలు తీశారు. ఈ పొడిమబ్బులలోని నీటి బిందువుల పరిమాణం మామూలు నిర్మలమైన మేఘాలలోని నీటి బిందువుల పరిమాణంలో సగమే ఉన్నాయని ఈ చిత్రాలు తెలియజేశాయి!