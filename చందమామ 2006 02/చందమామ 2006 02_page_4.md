వ్యవస్థాపకులు
బి. నాగిరెడ్డి - చక్రపాణి

దేశప్రతిష్ఠను కాపాడుకుందాం!

మనదేశంలో ఉన్న ముప్పై పైచిలుకు రాష్ట్రాలలో, ఐదు రాష్ట్రాల శాసన సభలకు ఈ యేడాది ప్రథమార్ధంలో ఎన్నికలు జరుగనున్నాయి. ప్రపంచంలోనే అతిపెద్ద ప్రజాస్వామ్యదేశం మనది అన్న సంగతి తెలిసినదే. మనం రాజ్యాంగం రూపొందించుకున్న తరవాత మనల్ని పాలించే ప్రతినిధులను ఎన్నుకోవడానికి పార్లమెంటుకూ, అసెంబ్లీలకూ క్రమబద్ధంగా ఎన్నికలు జరుపుకుంటున్నాం.

ఇంతవరకు బాగానే ఉన్నది. అయితే, మనం ఎన్నుకుంటూన్న ప్రతినిధులు మన ఆశలకూ, ఆశయాలకూ అనుగుణంగా మసలుకుంటున్నారా అన్నదే ఇప్పుడు ప్రశ్నార్థక మయింది. అధికారం, ముఖ్యంగా సర్వాధికారం ఎలాంటి వారినైనా కళంక పరుస్తుందన్నదే అనుభవజ్ఞుల అభిప్రాయం. అందుకే ప్రజాస్వామ్యానికి పునాదుల్లాంటి ఎన్నికలు ఇవాళ ధనబలం, కండబలం ప్రదర్శించడానికి వేదికలుగా మారిపోయాయి. ఇది ఎంతయినా వేదన కలిగించే విషయం!

“భారతదేశం మహోన్నతమైనది. ఈ పుణ్యభూమిలో మనిషిగా జన్మించాలంటే ఎంతో పుణ్యం చేసుకుని ఉండాలి!” అని మన విష్ణుపురాణం వేనవేల సంవత్సరాలనాడు ఉద్ఘోషించింది. అలాంటి మహోత్మాష్ట్ర దేశ ప్రతిష్ఠను కళంకిత పరచే హక్కు ఏ ఒక్క భారతీయుడికీ లేదు.

మనల్ని మనం సరిదిద్దుకోవడానికి కాలం మించిపోలేదు. ఆ దిశకేసి వేసే తొలి అడుగుగా-నీతి, నిజాయితి, నిరాడంబరత మొదలైన ఉన్నతమైన మానవతావిలువలకు ప్రాముఖ్యత నిచ్చి, భారత జాతి సంస్కృతీ సంప్రదాయాలను పరిరక్షించగల సచ్చీలురనే మన ప్రతినిధులుగా ఎన్నుకుందాం!

దిగజారుతూన్న దేశ ప్రతిష్ఠను నవతరం కాపాడగలదని చందమామ దృఢంగా విశ్వసిస్తున్నది!

సంపాదకుడు : విశ్వం

Visit us at : http://www.chandamama.org