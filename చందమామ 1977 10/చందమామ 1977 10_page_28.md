సుబ్బయ్య నిజాయితీ

సూళూరు పట్టణం దగ్గిర ఒక గ్రామంలో సుబ్బయ్య అనే యువకుడు ఉండేవాడు. అతను తెల్లవారిలేచి, గొడ్డలి తీసుకుని అడవికి వెళ్ళి, కట్టెలు కొట్టి తెచ్చి, రెండు రూపాయలు సంపాదించేవాడు. ఆ రెండు రూపాయలలో ఒకటి తల్లి కిచ్చి, ఇంకొకటి తనకు ఉంచుకుని, అపరాహ్నంవేళ మంచి దుస్తులు వేసుకుని, సూళూరుపట్టణం వీధుల్లో సవారీ చేసేవాడు. అతన్ని చూసి సూళూరులో అందరూ శ్రీమంతు డనుకుని, ''సుబ్బయ్య ప్రభువు.'' అని పిలిచేవాళ్ళు.

ఒకసారి ఒక విదేశీవ్యాపారి ఖరీదైన జరీబట్టల మూటతో వచ్చి, సూళూరులో ఒక్క చిరకూడా అమ్మలేకపోయాడు. ఎందుకంటే అతని దగ్గిర వెయ్యి రూపాయలకు తక్కువ ఖరీదుచేసే సరుకు

లేదు. అతని సరుకు చూసినవారు, ''ఇలాటివి సుబ్బయ్య ప్రభువు తప్ప ఇంకెవరూ కొనలేరు,'' అన్నారు వర్తకుడితో.

వర్తకుడు సుబ్బయ్య వచ్చేచోటు తెలుసుకుని, వేచి ఉండి, అతను గుర్రంమీద రాగానే ఆపి, వినయంగా తన సంగతి చెప్పి, ఒక్క వస్తువైనా కొని, తాను సూళూరు ఎంతో శ్రమపడి వచ్చినందుకు ఫలితం ఉండేటట్టు చెయ్యమన్నాడు.

సుబ్బయ్య దర్పంగా ఒక చిరనూ, ఒక రవికె ముక్కనూ ఏరుకుని, ''రేపు ఇదే చోటికి ఇదే వేళకు వస్తాను. అప్పుడు యివి కొనుక్కుని డబ్బు ఇస్తాను,'' అన్నాడు.

అయితే సుబ్బయ్య వర్తకుడికి ఇచ్చిన మాట నిలబెట్టుకోవటం సాధ్యంకాదు.