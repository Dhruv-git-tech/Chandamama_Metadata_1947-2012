వ్యవస్థాపకులు
బి. నాగిరెడ్డి - చక్రపాణి

## భావితరాలకు భద్రత

సెప్టెంబర్, అక్టోబర్, నవంబర్ నెలలు భారతీయులకు, ముఖ్యంగా పిల్లలకు చాలా ప్రాముఖ్యతను సంతరించుకున్నవి. సుప్రసిద్ధ తత్ప్రవేత్తగా, గొప్ప ఉపాధ్యాయుడుగా పేరుగాంచిన డా. సర్వేపల్లి రాధాకృష్ణన్ జన్మదినమైన సెప్టెంబర్ 5వ తేదీన ఉపాధ్యాయ దినోత్సవం జరుపుకుంటున్నాం. పిల్లల ప్రవర్తనను తీర్చిదిద్దడంలో ఉపాధ్యాయుల పాత్ర చాలా గొప్పది. అందుకే 'ఆచార్య దేవోభవ!' అంటూ మన పురాతన గ్రంథాలు గురువులను దైవంగా కీర్తిస్తున్నాయి!

అక్టోబర్ 2వ తేదీ గాంధీ జయంతి. నిరాడంబరంగా జీవించి, సత్యాహింసల మార్గంలో పయనించి, మన దేశానికి స్వాతంత్ర్యం సముపార్జించి పెట్టిన మహనీయుడు మహాత్మా గాంధీ. అందుకే బాపూజీని జాతిపితగా గౌరవిస్తున్నాం. దేశప్రజలు గౌరవ ప్రదంగా జీవించడానికి మార్గం చూపిన మహనీయుడు పూజ్య బాపూజీ!

తొలి ప్రధాని జవహర్లాల్ నెహ్రూ దేశ ఆరోగ్యాన్నీ, బాలల ఆరోగ్యాన్నీ సమానంగా భావించాడు. పిల్లల పట్ల ఆయన అపారమైన ప్రేమను కనబరచాడు. బాలల శారీరక, మానసిక అభివృద్ధి కోసం ఆయన కృషి చేశాడు. ఆయన్ను పిల్లలు చాచా నెహ్రూ అని ప్రేమగా పిలిచేవారు. ఆయన జన్మదినం నవంబర్ 14వ తేదీని బాలల దినోత్సవంగా జరుపుకుంటున్నాం.

జాతికి వెలుగుదారులు చూపిన ఆ మహనీయుల అడుగు జాడలలో పయనిస్తూ, శాంతి భద్రతల పరిరక్షణకు, ప్రగతికి మన వంతు కృషిచేద్దాం. అప్పుడే భావితరాలకు భద్రతను సమకూర్చినవారమవుతాం.

సంపాదకుడు : విశ్వం

Visit us at : http://www.chandamama.org