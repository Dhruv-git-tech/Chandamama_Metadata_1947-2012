# పాఠకుల లేఖలు

1965 సం. నుంచి చందమామ పాఠకుడిని. 1984 నుంచి చందమామ రచయితని. అప్పటిలో సాయంసమయాలు ఇంటి ముందున్న అరుగు మీద అక్కతో కలసి కూర్చుని చందమామ చదవడం ఇప్పటికీ జీవితంలో అందమైన అనుభవం. చందమామలో తొలికథ ప్రచురించబడడం జీవితంలో ఒక మధురఘట్టం. పాఠకుడిగా చదివించినట్లే, రచయితగా చందమామ ఎంతో ప్రోత్సహించింది.

చందమామ చదవడం మన సంస్కృతిని పరిరక్షించుకోవడమే అవుతుంది. మధ్యలో కొంత కాలం చందమామ ఆగినప్పుడు ప్రవహిస్తున్న 'జీవనది' ఆగినంత బాధ కలిగింది. భగవత్కృష్ణపవలన మరలా ఆ జీవనది మనముందుకొచ్చింది.

రామాయణకాలంలో బాలరాముడు చందమామ కావాలని మారాం చేస్తే దశరథ మహారాజు అద్దంలో చందమామ చూపించి మురిపించాడు. అదే నేడైతే తప్పక ఈ చందమామ చేతిలో పెట్టిఉండేవాడు. ఆకాశానికి ఆ జాబిలి అందం. అవనికి ఈ చందమామ 'వరం'. ఆచంద్ర తారార్కం మన చందమామ అద్వితీయంగా వెలుగులు విరజిమ్మాలని మనస్సూర్తిగా కోరుకుంటున్నాను.

- ఎన్. శివనాగేశ్వరరావు, తెనాలి (ఆం.ప్ర)

నేను చందమామను 1956 నుండి ఎరుగుదును. అప్పుడు దాని వెల 60 పైసలు.

బేతాళ కథలు, బోధిసత్వుని కథలు, మాయలమారి కథలు, పౌరాణిక కథలతో ప్రతీ సంచిక ఎంతో ఆకర్షణీయంగా ఉండేది. అదే బాణీలో నేడు కూడా నడుస్తున్న ఏకైక బాలల పత్రిక ఇదొక్కటే! పూర్వం క్విజ్‌లు లేవు. నేటి బాలబాలికలకు, పెద్దలకు ఈ క్విజ్‌ల మూలంగా మెదడుకు మేత కలిగి విజ్ఞానవంతులుగా చేస్తూంది. అప్పుడు పేజీలు ఎక్కువగా ఉండేవి. శంకర్‌గారి బొమ్మలు కళ్ళకు కట్టినట్లుండేవి. నిండునూరేళ్ళు వర్ధిల్లాలని కోరుతాను.

- పక్కి బాలకృష్ణారావు, గరివిడి (ఆం.ప్ర)

ఆగస్ట్ చందమామ చూసి చాలా ఆనందం కలిగింది. కారణం ఇతర శీర్షికల కన్నా కథలకే ఎక్కువ చోటు లభించినందుకు. అంతకు మించి చాలా రోజుల తరవాత వీరా, సీతారాం వంటి వారిచే చిత్రాలు వేయించినందుకు.

- వై. గోపాల్, ఎస్. రవి. ఎస్. శ్రీదేవి, హైదరాబాదు (ఆం.ప్ర)