మన సాంస్కృతిక ఉత్సవాలు

ఖాసీ నాంగ్ క్రేమ్
ఉత్సవం

మేఘాలయలోని గిరిజనులలో ఖాసీ తెగ ప్రజలు చాలా ముఖ్యమైనస్థానాన్ని మహిస్తున్నారు. పంటలు బాగా పండాక, కృతజ్ఞతలు తెలియజేసే విధంగా ఐదు రోజులపాటు జరుపుకునే షాద్ నాంగ్ క్రేమ్ చాలా ముఖ్యమైనది. యేటా నవంబర్ నెలలో షిల్లాంగ్ సమీపంలోని స్మిత్ లో దీనిని జరుపుకుంటారు. సర్వ శక్తి సమన్వితురాలైన కాబ్లే షానోహర్ దేవతకు పూజలు జరుపుతారు. ఒకప్పుడు దేవతకు మేకలను బలి ఇచ్చేవారు. ‘ప్రజలు’గాని, తెగ నాయకుడు గాని మేకలను తీసుకు వచ్చేవారు. ఇప్పుడు ఆ ఆచారాన్ని మానేశారు.

ఈ పూజా కార్యక్రమాలకు ‘రాజు’గారి అక్కగారు కాస్సేం సద్ ప్రధాన పూజారిణిగా బాధ్యత వహించి నిర్వహిస్తుంది. వాయిద్యాలన్నిటిలోకీ చాలా గొప్పవిగా భావించబడే పాడవాటి టంగ్మూరీ బూరల పవిత్రీకరణతో ఈ ఉత్సవాలు ఆరంభమవుతాయి. మత సంబంధమైన తతంగాల తరవాత ఐదు రోజులూ నాంగ్ క్రేమ్ నృత్యాలు జరుగుతాయి. ఖాసీ స్త్రీపురుషులు సంప్రదాయ బద్ధమైన దుస్తులు ధరించి వస్తారు. పురుషులు రంగురంగుల పట్టు ధోవతులు, కోటు, పెద్ద తలపాగాతో మెరిసే ఆభరణాలు ధరిస్తారు. ఒక చేతిలో కత్తి, బల్లెం; రెండవ చేతిలో జడల బర్రె రోమాలతో తయారుచేసిన కుంచెను పట్టుకుంటారు. స్త్రీలు ఆకర్షణీయమైన పట్టు బట్టలు, సునిశితమైన పనితనంగల బంగారు, వెండి నగలు, ధరించి వెండి కిరీటం పెట్టుకుని నాట్యం చేస్తారు.

గొడుగు కింద వచ్చే స్యేమ్ సద్ నృత్యాలను ప్రారంభిస్తుంది. దీనిని ‘రాజ నృత్యం’ అంటారు. ఆమె చుట్టూ పెళ్ళికాని యువతులు ఇద్దరిద్దరూ, లేదా ముగ్గురూ కలిసి చిన్న చిన్న అడుగులు వేస్తూ వృత్తాకారంలో నృత్యం చేస్తారు. వెలుపలి వృత్తంలో యువకులు కత్తులు తిప్పుతూ బలంగా పెద్దపెద్ద అంగలు వేస్తూ నృత్యం చేస్తారు. యువతీ యువకులందరూ మద్దెల, టంగ్మూరీ వాయిద్యాల సంగీతానికి అనుకూలంగా లయ బద్ధంగా నృత్యం చేస్తారు.

ఐదవ రోజు స్యేమ్ నిర్వర్తించే సృష్టికర్త ప్రార్థ నతో ఉత్సవం సమాప్తమవుతుంది.

న్యూట్రిన్ క్విజ్ - 2 సమాధానాలు:

1. బి. మో'స్ స్కేల్

2. బి. 205