# విజ్ఞానం ... వినోదం ... వికాసం ...

## విజ్ఞాన వీచికలు :

### ఇస్త్రీ ఎందుకు?

ముడతలు పడిన దుస్తులు ధరించినవారి కన్నా, ముడతలు లేకుండా ఇస్త్రీ చేసిన యూనిఫారం వేసుకున్నవారు, అందంగా చురుగ్గా కనిపిస్తారు. అందుకే, మరీ సోమరులుగా ఉన్నవారు కూడా ఇస్త్రీ దుస్తులు వేసుకోవడానికే ఇష్టపడతారు. క్రిస్-రెసి స్టెంట్ కోసం ప్రత్యేకమైన ట్రీట్‌మెంట్‌తో తయారు చేసే బట్టలు తప్ప, తక్కిన బట్టలన్నీ ఉతికేప్పుడు ముడతలు పడతాయి.

అడ్డదిడ్డంగా ఉన్న మడతల మీద వేడి, ఒత్తిడి తగలడం వల్ల ముడతలు ఏర్పడతాయి. బట్టలు వదులుగా ఉన్నప్పుడు, వాటి మీద కూర్చోవడం, తొక్కడం వల్ల కూడా ముడతలు ఏర్పడతాయి. నేతలోని దారాలు సాగడం వల్ల ఈ ముడతలు పడతాయి. ఇలా సాగడం వల్ల దారాలు ఒకదాని మీద ఒకటి చుట్టుకుంటాయి.

ఇలా చుట్టుకున్న దారాలకు ఇస్త్రీ చేయడం ద్వారా మళ్ళీ వేడీ, ఒత్తిడీ కలుగుతాయి. వేడి-దారాలను, నేతను వదులు చేస్తాయి. ఇస్త్రీ పెట్టె, మన చేతి ఒత్తిడి అవి మునుపటి అసలు స్థితికి వచ్చేలా చేస్తాయి.

## మన పరిసరాలు

### సెల్ ఫోన్ 'మర్యాదలు'

మునిషికి సౌకర్యం కలిగిస్తూన్న వస్తువులలో అత్యాధునికమైనది సెల్ఫోన్. ఇది మన దేశానికి కొత్తే అయినప్పటికీ, దాని ప్రాచుర్యం రోజురోజుకూ విపరీతంగా పెరిగిపోతున్నది. ఈ సెల్ఫోన్ లేని రోజుల్లో పనులు ఎలా చేసుకోగలిగామా అని ఆశ్చర్యపోయేవారూ లేకపోలేదు.

అది సరే. సెల్ఫోన్ మర్యాదలు పాటించడం ఎలాగా అని ఆలోచిస్తున్నారా? అయితే ఈ విషయాలు గుర్తుంచుకోండి చాలు: 'రింగర్'ను వీలైనంత తక్కువ స్థాయిలో పెట్టండి. మీరు ఏదైనా మీటింగులో ఉన్నప్పుడు సెల్ఫోన్‌లో మాట్లాడవలసి ఉన్నట్టయితే ముందుగానే ఫోన్ కోసం ఎదురు చూస్తున్నట్టు ఎదుటివారికి చెప్పి వారి అనుమతి పొందడం సభ్యత.

సంభాషణలు వీలైనంత క్లుప్తంగా ఉండేలా చూసుకోండి. ఫోన్‌లో ఆగ్రహావేశాలకు పోకండి. విన యంగా మాట్లాడండి.

వాహనాలు నడుపుతూన్నప్పుడు సెల్ఫోన్ ఉపయోగించకండి. అది చాలా ప్రమాదకరం. విద్యార్థులకు: సెల్ఫోన్‌ను పాఠశాలకు తీసుకువెళ్ళకండి.