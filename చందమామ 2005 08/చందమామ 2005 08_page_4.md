వ్యవస్థాపకులు
బి. నాగిరెడ్డి - చక్రపాణి

విజయానికి తొలిమెట్టు

ఎవరెస్టు శిఖరం ఇటీవల వార్తలలో ప్రముఖంగా చోటుచేసుకున్నది. ఆ మంచు కొండ శిఖరం మీదికి హెలికాప్టర్ దిగిందని ఒక వార్త. ఒక షెర్పా పదిహేనోసారి ఎవరెస్టు శిఖరాన్ని అధిరోహించి ప్రపంచ రికార్డు సృష్టించాడు. భారతీయ సైన్యానికి చెందిన ఒక మహిళా బృందం మొట్ట మొదటి సారిగా ఆ శిఖరాన్ని అధిరోహించింది. ఒక నేపాళీ జంట ఆ మంచు కొండ శిఖరం మీద నిలబడి మూడు ముళ్ళు వేసుకుని వివాహబంధాన్ని ఏర్పరుచుకున్నది. ఇరవై నాలుగు మంది గల చైనా యువకుల బృందం ఒకటి కొత్తగా శిఖరం ఎత్తును కొలవడానికి పూనుకున్నది. ఈ వార్తలన్నిటినీ చదువుతూంటే - ఎవరెస్టు శిఖరం ఎత్తుకుంచించుకు పోలేదు కదా! అన్న అను మానం కూడా తలెత్తుతుంది!

యాభైరెండు సంవత్సరాలకు పూర్వం ఎడ్మండ్ హిల్లరీ, టెన్సింగ్ నార్గే ఎవరెస్టు శిఖరం మీద మొట్టమొదట కాలు మోపేంతవరకు, దాన్ని అధిరోహించడం అసాధ్యమైన విన్యాసంగానే భావిస్తూ వచ్చారు. ఇప్పుడు అలాకాదు. చాలినంత శారీరక దారుఢ్యం, మానసిక స్టైర్యం కలిగివుండి, నిర్దుష్టమైన పథకం రూపాందించుకుని పట్టుదలతో శిక్షణ పొందినట్టయితే, మనిషికి అసాధ్యమంటూ ఏదీ లేదని ఇటీవలి విజయాలు మళ్ళీ మళ్ళీ నిరూపిస్తున్నాయి. వ్యక్తిగతమైన ప్రతి ప్రయత్నంలోనూ మనసు ప్రధానమైన పాత్ర వహిస్తుంది. ఏ పనిలోనైనా విజయం సాధించాలంటే ఏకాగ్రత చాలా అవసరం. ఇదే విజయానికి తొలిమెట్టు. అందువల్ల పిల్లలు యోగాసనాల ద్వారా పసిప్రాయంనుంచే ఏకాగ్రతను పెంపాందించుకోవడానికి కొంత సమయం కేటాయించడం ఎంతైనా అవసరం. ఇది క్రమశిక్షణకు చాలా ఉపయోగ పడుతుంది.

యాభై ఎనిమిదవ స్వాతంత్ర్య దినోత్సవం జరుపుకుంటూన్న మనదేశం-అప్పుడే మేధా శక్తిగల ఆరోగ్యవంతులైన పౌరులు నివసించే గొప్ప మానవ వనరులకు నిలయమైన దేశంగా ప్రశంసలు అందుకోగలదు.

సంపాదకుడు : విశ్వం

Visit us at : http://www.chandamama.org