కొలను ఒడ్డున రెండు వికృత జంతు వుల భయంకర పోరాటం సాగుతున్నది. మరికొన్ని జంతువులు దూరంగా చెట్ల కింద నిలబడి, ఆ పోరాటాన్ని చూస్తున్నవి. దాపులనున్న చెట్ల కొమ్మలపైన మనుష్యా కారంలోవున్న, పెద్ద పెద్ద నరవానరాలు పోరాట దృశ్యాన్ని చూస్తూ, మధ్యమధ్య, మాట్లాడుకుంటున్నవి. వాటి చేతులలో, రాతితో తయారుచేసిన ఆయుధాలున్నవి.

సమరసేనుడు వాటిని సైనికులకు చూపుతూ, '‘నిజానికి యివన్నీ వింత జంతువులే! ఆ చెట్లపై వున్నవి నరులూ కాదు, వానరులూ కాదు. రాతియుగంలో నివసించిన మానవులను మనం చూస్తున్నాం. ఈ పోరాడే జంతువులు ఎన్నో లక్షల సంవత్సరాలకు పూర్వపువి.''
ఆన్నాడు.

ఏమనేందుకూ సైనికులకు తోచలేదు. ఇంత భయంకరమైన ద్వీపంలో దోచకు పోయేందుకు ధనరాసులంటూ ఉండటం సాధ్యమా? అనుకోసాగారు వాళ్ళు.

సేనాని సమరసేనుడికీ యిలాంటి అనుమానమే కలిగింది. కుండలినీ రాజ్యపు ధనాగారాన్ని నింపటానికి, పర రాజ్యాలను కొల్లగొట్టేందుకు తాను బయలుదేరాడు. కాని, యీ భయంకర ద్వీపం చేరాడు. ఇప్పుడేం చేయటం?

సమరసేనుడు యిలా ఆలోచిస్తూండగా, కొలను సమీపాన భయంకర జంతువుల పోరాటం మరింత భీకరం కాసాగింది. వాటి వికృతమైన అరుపులకు భీతిచెందిన ఏనుగులు దూరంగా పారి పోసాగినై. ఆ సమయంలో ఏనుగుల గుంపు నుంచి వేరుపడిన ఐరావతం లాంటి పెద్ద ఏనుగొకటి, చెట్లకు ఆడ్డంపడి పరిగెత్తుతూ, సమరసేనుడూ, సైనికులూ వున్న చెట్ల కేసి రాసాగింది.

సమరసేనుడు, సైనికులను హెచ్చరిస్తూనే దాపులనున్న చెట్టు పైకి ఎగ బాకాడు. ఆ మరుక్కణం రెండు సింహాలు భీకరంగా గర్జిస్తూ వచ్చి, ఏనుగు మీదికి దూకినై.

—(ఇంకావుంది)