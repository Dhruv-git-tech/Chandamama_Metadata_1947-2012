జీవనది!

యాబై యేళ్ళు కలిసి కాపురం చేసిన భార్య పోవడంతో సుబ్బయ్యపంతులుకి విచారం పట్టుకు న్నది. క్రమేణా విచారం తగ్గుముఖం పట్టిందిగాని, ఆయన మనసులో మరో సందేహం తిష్ఠ వేసింది. అసలు మరణానంతరం జీవికి ఏమవుతుందన్నదే ఆ సందేహం. ఎంతగానో ఆలోచించాడు. తత్వగ్రంథాలను తిరగవేశాడు. ఒక గ్రంథం చెప్పింది మరొక గ్రంథం చెప్పడం లేదు. వాటిలో ఏది నిజమో తేల్చుకోలేక సతమతం కాసాగాడు.

సరిగ్గా ఆ సమయానికి ఆ ఊరికి జ్ఞానానందస్వామి విచ్చేసి రామమందిరంలో రోజూ సాయం కాలం అధ్యాత్మిక ఉపన్యాసాలు ఇవ్వసాగాడు. ఉపన్యాసాలు సాంతం విన్నాక సుబ్బయ్యపంతులు ఒకనాడు ఏకాంతంలో స్వామిని దర్శించి తనను పీడిస్తూన్న సందేహాన్ని వెలిబుచ్చాడు.

జ్ఞానానందస్వామి మందహాసం చేసి, “చాలా సబబైన సందేహమే లేవనెత్తావు. జీవనదులు కొండలలో పుట్టి మైదానాలలో ప్రవహించి ఆఖరికి సముద్రంలో కలుస్తాయి. తాము ప్రవహించే ప్రాంతాలన్నీ సస్యశ్యామలం కావడానికి నీటిని అందిస్తాయి. ప్రాణుల దాహార్తిని తీరుస్తాయి. ఆఖరికి సముద్రంలో చేరి నామరూపాలు లేకుండా పోతాయి. అలాగే మనిషి పుట్టాక పది మందికి మేలు చేస్తూ జీవిస్తే జన్మకు సార్థకత లభిస్తుంది. గానీ చావు తర్వాత జీవి ఉంటుందా, ఉంటే ఏమవుతుంది? వంటి ప్రశ్నల వల్ల పెద్ద ప్రయోజనం ఒరగదు. మనిషి సజీవంగా ఉన్నప్పుడు ఎలా జీవించాడన్నదే గాని చనిపోయాక ఏమవుతాడన్నది మనకు అనవసరం. అలాంటి ఆలోచనలను దరికి రానీయకుండా జీవితకాలంలో ఏం చెయ్యాలని ఆలోచించడమే ప్రధానం!” అన్నాడు.

సుబ్బయ్యపంతులు, సంతోషంగా స్వామిపాదాలకు నమస్కరించి శేషజీవితాన్ని నలుగురికీ ఉపయోగపడేలా గడపాలని అక్కడి నుంచి బయలుదేరాడు.
- తాజీప్రసాద్