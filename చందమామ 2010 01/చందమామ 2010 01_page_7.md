# ఇద్దరు కూతుళ్ళు

పశ్చిమ సముద్రతీరంలోని ఒక మారుమూల కుగ్రామంలో వృద్ధదంపతులు నివసిస్తూండే వాళ్ళు. తక్కిన కురవ తెగ ప్రజల్లాగే నిరుపేదలైన వాళ్ళు, కష్టజీవనం సాగించేవాళ్ళు. వాళ్ళకు ఉన్నదల్లా ఒక పాక, గోనెచింకి పాత చాప. రెక్కాడితేగాని డొక్కాడని బతుకే అయినప్పటికీ వాళ్ళెంతో తృప్తిగా జీవించేవాళ్ళు!

వాళ్ళకు ఇద్దరు కూతుళ్ళు. ఇద్దరికీ పెళ్ళిళ్ళయి అత్తవారిళ్ళకు వెళ్ళిపోయారు. అందు వల్ల దాపులనున్న కొద్దిపాటి పొలంలో కష్టపడి పనిచేయడం, రెండు పూటలా ఇంత తినడం, ప్రశాంతంగా బతకడం, ఇలా సాగుతోంది వాళ్ళ జీవితం. బయటి ప్రపంచంతో వాళ్ళకు ఎలాంటి సంబంధమూ ఉన్నట్టు కనిపించేది కాదు.

వృద్ధురాలు ఒకనాడు పెద్దఆలోచనలో పడింది. పెనిమిటితో, “మనం ఇద్దరమ్మాయిలకూ పెళ్ళి చేసి పంపేశాం కదా? వాళ్ళు ఇప్పుడు ఎలా

ఉన్నారో ఏమో! ఒకసారి వెళ్ళి చూసివస్తే బావుం టుంది కదా,” అన్నది.

వృద్ధుడు తల పంకించి, “అవును, నాకూ వాళ్ళను చూడాలనే ఉన్నది. వాళ్ళను చూసి యేడాది అయ్యింది. నా మనసులోని మాటే నువ్వూ చెప్పావు. రేపే వెళ్ళి పెద్దమ్మాయిని చూసి వస్తాను,” అన్నాడు.

మరునాడు తెల్లవారగానే ఒక అరటిగెలను భుజంమీదికి ఎత్తుకుని, గొడుగు పట్టుకుని పెద్దకూతురి వద్దకు కాలినడకనే బయలు దేరాడు. ఆమె పదిమైళ్ళ దూరంలోని మరో గ్రామంలో ఉంటోంది.

మధ్యాహ్నానికల్లా కూతురి ఇల్లు చేరుకు న్నాడు. ఆమె కూడా తమలాగే దూరంగా విసిరి వేసినట్టున్న చిన్న పాకలో ఉంటోంది. ఆయన వెళ్ళినప్పుడు పాయ్యిమీద కుండలో అన్నం ఉడుకుతోంది. గుమ్మడికాయను తరుగుతూన్న కూతురు తండ్రిని చూడగానే, “రండి, నాన్నా,” అంటూ లేచి ఆప్యాయంగా ఎదురు వచ్చింది.

ఆరోజు మధ్యాహ్నం తండ్రీకూతుళ్ళు ఇద్దరూ ఒకటిగా కూర్చుని గుమ్మడికాయ కూర, వేయించిన మిరపకాయలతో తృప్తిగా అన్నం తిన్నారు. ఆ తరవాత తండ్రి కొబ్బరిచెట్ల నీడలో పడుకుని కొంతసేపు ఒళ్ళు మరిచి హాయిగా కునుకు తీశాడు. మరునాడు ఇంటికి తిరుగు ప్రయాణమ య్యాడు.