చక్రవర్తియోగం

ధర్మపురిని పాలించే అనంగపాలుడికి ఒక్కగానొక్క కుమార్తె. ఆమె పేరు లావణ్య, అద్భుత సౌందర్య వతి. ఆమె చదివిన శాస్త్రాలలో జ్యోతిషశాస్త్రం ఒకటి. ఆమె యుక్తవయస్కురాలు కాగానే, రాజు వరుడి కోసం అన్వేషణ ప్రారంభించాడు.

ఒకనాడు రాకుమారి, తండ్రితో, “నాన్నగారూ! నా జాతకంలో నా భర్త చక్రవర్తి అవుతాడని వుంది. రాజకుమారుల జాతకచక్రాలు తెప్పించండి. చక్రవర్తియోగం వున్న రాకుమారుణ్ణి వివాహం చేసుకుంటాను,” అన్నది.

రాజు, అనేకమంది రాకుమారుల జాతకచక్రాలతోపాటు చిత్రపటాలు కూడా తెప్పించాడు. వాటిని చూసి ఎవరికీ చక్రవర్తి అయ్యే యోగం లేదని, రాకుమార్తె తేల్చివేసింది.

అప్పుడు రాజు, ఆమెతో, “అమ్మా! నువ్వు చిత్రపటాల్లో రాకుమారుడి అందచందాలు చూసి నీ సమ్మతి తెలియచెయ్యి. అతడి చక్రవర్తి యోగం సంగతి, నీ గురువు జ్యోతిషమార్తాండగారు పరీక్షిస్తారు,” అన్నాడు.

ఆ మర్నాడే రాకుమారి, పారుగు దేశపు యువరాజు చిత్రపటం చూసి ముగ్ధురాలైపోయింది. వెంటనే ముహూర్తం పెట్టించి రాజు, అతడితో తన కుమార్తె వివాహం వైభవంగా జరిపించాడు.

తన గురువు జ్యోతిషమార్తాండ కాశి యాత్రలో వున్నాడు. మరి, తన భర్త జాతకచక్రాన్ని ఎవరు పరీక్షించినట్టు? రాకుమారి లావణ్య ఈ సందేహాన్ని తండ్రి దగ్గర వెలిబుచ్చింది.

దానికి రాజు చిరునవ్వుతో, “నీ జాతకంలో, నీ భర్త చక్రవర్తి అవుతాడని వున్నది కదా! అందు వల్ల, పెళ్ళికుమారుడి జాతకం వేరే పరీక్షించనవసరం లేదనిపించింది,” అన్నాడు.

— తాతా నారాయణమూర్తి