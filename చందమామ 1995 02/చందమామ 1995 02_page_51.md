గోపన్న అనుమానం

గోపన్నకు మతిభ్రమించింది. పట్నం తీసుకువెళ్ళి వైద్యుడికప్పగించారతణ్ణి. కొద్ది నెలలపాటు వైద్యం చేశాక వైద్యుడు, గోపన్న మతి బాగయిందని చెప్పి ఇంటికి వెళ్ళమన్నాడు.

గోపన్న తన ఊరుకు తిరిగి వస్తున్నాడు. ఊరి పాలిమేరలో పెద్ద చింతచెట్టు కింద కూర్చుని, తనవంక వింతగా చూస్తున్న ఒక వ్యక్తిని గమనించాడు గోపన్న. అతణ్ణి అంతకు ముందు ఎక్కడో చూసినట్లని పించింది గోపన్నకు.

గోపన్న అతణ్ణి సమీపించి, “అయ్యా, తమర్షి ఇదివరకు ఎక్కడో చూసినట్టుంది. బహుశా పోయిన సంవత్సరం నరసాపురంలో శేషయ్య గారి అబ్బాయి పెళ్ళిలో చూసి వుంటాను. అవునా?” అని అడిగాడు. కాదన్నాడా వ్యక్తి గోపన్న వంక కోపంగా చూస్తూ.

“మరయితే, రామాపురం పశువుల సంతలో కలిసి వుంటాం మనం. అవునా?” అని అడిగాడు గోపన్న. కానే కాదన్నాడా వ్యక్తి మరింత కోపంగా.

“అయితే, తప్పకుండా మనం పెద్దినాయుడుగారి షష్ఠిపూర్తి మహోత్సవంలో తారసపడి వుంటాం. అవునా?” అని అడిగాడు గోపన్న.

ఆ వ్యక్తి మండిపడుతూ, “చాలు. నోర్ముయ్యి వెధవా! నేను నీ మేనమామ కొడుకు చలమయ్యనురా,” అనిగోపన్నను తిరిగి పట్నం తీసుకుపోయి వైద్యుడికి అప్పగించాడు. - కోనే నాగవెంకట అంజనేయులు