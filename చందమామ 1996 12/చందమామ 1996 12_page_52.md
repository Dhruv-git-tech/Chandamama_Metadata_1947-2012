## పెద్దకాళింగ

ఈ శీర్షికలో మనం తెలుసుకుంటూన్న చెట్లన్నీ మన దేశంలో పుట్టినవి కావు. చాలా చెట్లు ఎక్కడెక్కడో పుట్టి భారత ఉపఖం డంలోకి వ్యాప్తి చెందినవి. అయితే పెద్ద కాళింగ వంటి చెట్లు మాత్రం మన దేశానికే చెందినవి. వృక్షశాస్త్రంలో దీనిని దిల్లేనియా ఇండికా అని అంటారు. ఇండికా అంటే ఇండియాకు చెందినది అని అర్థం.

దీనిని హిందీలో చల్తా అనీ, బెంగాలీ, మలయాళీ భాషలలో చలిత అనీ, ఒరియాలో చలోతా అనీ, గుజరాతీలో కారంబాల్ అనీ, మరాతీలో కర్మాల్ అనీ, కన్నడంలో బెట్టడ కనగాల్ అనీ అంటారు.

పశ్చిమబెంగాల్, బీహార్, అస్సాం రాష్ట్రాలలో ఈ చెట్లు విరివిగా కనిపిస్తాయి. ఇతర ప్రాంతాలలో కూడా అక్కడక్కడ ఉన్నాయి. నిటారుగా పెరిగే ఈ చెట్ల కొమ్మలు గుండ్రటి కిరీటంలాగా ఉంటాయి. చెట్టు బెరడు మెత్తగా ఉన్నప్పటికీ పారలు పారలుగా ఉంటుంది. ఈ చెట్లు 10-20 మీ|| ఎత్తు పెరుగుతాయి. కొమ్మలు అన్ని వైపులకూ ఉంటాయి.

ఆకులు పచ్చగా ఎప్పుడూ నిగనిగ లాడుతూ ఉంటాయి. ఇవి కొమ్మల చివర వెడల్పుగా, మొనదేలి ఉంటాయి. ఆకుల అంచులు రంపపు పళ్ళలాగా ఉంటాయి. పళ్ళకు సమాంతరంగా ఈనెలు ఉంటాయి.

సువాసనలు వీచే పెద్ద పెద్ద పువ్వులు తెల్లగా ఉంటాయి. కొమ్మల చివర విడివిడిగా పూస్తాయి. ఈ చెట్లు జూన్- జూలై నెలలలో పూస్తాయి. వీటి కాయలు పెద్దవిగా అంటే,

దాదాపు 8-12 సెం.మీ అడ్డుకొలతతో ఉంటాయి. పై తొక్క గట్టిగా ఉంటుంది. లోపల గుజ్జు మధ్య, వీటి గింజలు పెద్ద చిక్కుడు గింజల్లా ఉంటాయి.

మన దేశం పశ్చిమప్రాంతంలో ఉండే ఒక జాతి దిల్లీనియా చెట్ల ఆకులు అరటి ఆకుల్లా పెద్దవిగా ఉంటాయి.