“ఏం మాట్లాడమన్నావు, నాయనా? నా గుండె మొద్దుబారిపోయి ఉన్నది. ఆయన నిజంగా మీ నాన్నే అయితే, నేనాయనను తెలుసుకోలేకపోను. ఈ ఇంట్లో మా ఇద్దరికి మాత్రమే తెలిసిన రహస్య విషయాలు చాలా ఉన్నాయి,” అన్నది పద్మముఖి.

రూపధరుడు కొడుకుతో, “మీ అమ్మను వేధించకు. ఆవిడ నన్నుపరీక్ష చెయ్యనియ్యి. నేనెవరో ఆమె సులువుగానే తెలుసుకుంటుందిలే. ఈ కుళ్ళు గుడ్డలు చూసి నేను మరెవరో అనుకుంటున్నది. మనం కర్తవ్యం ఆలోచించాలి. నువ్వు ఒక్క మనిషిని చంపితేనే అతని బంధుమిత్రులకు వెరచి దేశం వదిలి పారిపోవాలి. మనం ఈ రోజున ఇథకాలో ఉండే ప్రముఖ యువకులనందరినీ చంపేశాం. ఆ మాట జ్ఞాపకం ఉంచుకో!” అన్నాడు.

“అయితే ఏం చెయ్యాలో నువ్వే ఆలోచించు. ఆలోచనకు నిన్ను మించిన వాడెవ డున్నాడూ?” అన్నాడు ధీరమతి.

“సరే, నా ఆలోచన విను. మొదట అందరూ స్నానాలు చేసి మంచి బట్టలు వేసుకోవాలి. తరవాత నృత్యగీతాలు వాయించాలి; అవి విని లోపల పెళ్ళి జరుగుతున్నదని బయటివాళ్ళు అనుకోవాలి. వీళ్ళంతా చచ్చిన మాట పైకి ఏమాత్రమూ పాక్కరాదు. ఈలోపల మనం ఊరుదాటి పల్లెలలోకీ, అరణ్యాలలోకీ వెళ్ళిపోదాం,” అన్నాడు రూపధరుడు.

రూపధరుడు చెప్పిన ప్రకారమే అందరూ స్నానాలు చేసి మంచి బట్టలూ, నగలూ ధరించి వాద్యాలతో సహా నృత్యాలు చేయ సాగారు. బయట వీధిలో నడిచే జనం, “ఓహో, ఇంత కాలానికి ఈ ఇంటావిడకు మనువు కుదిరినట్టుందే. వెళ్ళిపోయిన మొగుడి కోసం వేచి ఉండలేకపోయింది కాబోలు!” అనుకున్నారు.

రూపధరుడు స్నానం చేసి శరీరమంతా తైలం మర్దించుకున్నాక మరొక మనిషిలాగా అయిపోయాడు. అతను భార్యతో, “ఏం మనిషివి? ఇరవై ఏళ్ళ తరవాత ఇంటికి వచ్చిన భర్తను మరొకతె అయితే ఎంత ఆప్యాయంగా అదరించును!” అని ముసలి దాదితో, “నానమ్మా, నాకు పక్క వెయ్యి, పడుకుంటాను!” అన్నాడు.

వెంటనే పద్మముఖి దాదితో, “నానమ్మా, ఆయన మంచం ఇవతలికి తెచ్చి, దానిపైన తోళ్ళూ, కంబళ్ళూ పరుచు!” అన్నది.

రూపధరుడికి ఈ మాట వినగానే కోపం రెచ్చిపోయింది. “నా మంచాన్ని ఎవరు కది