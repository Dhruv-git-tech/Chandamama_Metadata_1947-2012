అధికారబలం!

జటావల్లభుడనే ఉపాధ్యాయుడు, మొదటిసారిగా నగరానికి వెళ్ళి, బసచేసేందుకు ఒక సత్రంలో అడుగుపెట్టాడు. అక్కడ అంతా గొప్ప సందడిగా వున్నది. కొందరు జూదం ఆడుతున్నారు. మరికొందరు మత్తుపానీయాలు తాగుతున్నారు. ఇది యాత్రికుల సత్రమా లేక పానశాలా, అని అతడు ఆశ్చర్యపోతున్నంతలో, ఎవరో, “ఇదే వచ్చె, వచ్చె, గండరగండడు!” అంటూ కేకపెట్టారు.

అంతే! తాగేవాళ్ళూ, జూదాలాడే వాళ్ళూ దాపుల తెరిచి వున్న ద్వారం నుంచి బయటికి పరిగెత్తారు. అదే సమయంలో మరాక వైపున మూసివున్న ద్వారాన్ని ఎవరో గట్టిగా తన్నడంతో తలుపులు ఫెళ్ళిఫిళ్ళ మంటూ విరుచుకు పడినై.

జటావల్లభుడు నివ్వెరపోతూ అటుకేసి చూసేంతలో, ఆరడుగుల అజానుబాహువాకడు - కండలు తిరిగిన దేహం, కోరమీసాలు, నిప్పులు చెరుగుతున్న కళ్ళతో లోపలికి వస్తూనే, “దాహం! దాహం! ఒరే, ఆ చెక్కబల్లమీద వున్న పానీయం బిందె ఇటందుకో!” అంటూ జటావల్లభుడికేసి గుడ్డురిమాడు.

“అయ్యో, నేరక వచ్చి ఈగండరగండడి కళ్ళపడితినే!” అనుకుంటూ, వణుకుతున్న చేతులతో పానీయం బిందె ఎత్తి, ఆ వచ్చిన వాడి కందించాడు జటావల్లభుడు.

వాడు బిందెఎత్తి, అందులోని పానీయాన్ని గటగట మంటూ తాగి, దిక్కులు చూసేంతలో, జటావల్లభుడు వాణ్ణి మంచి చేసుకుందామని, “అయ్యా, తమకు పానీయం గాని, తినేందుగ్గాని ఏమైనా కావాలా?” అని అడిగాడు.

“తాగాలనీ వుంది, తినాలనీ వుంది. కాని, గండరగండడు ఇటు వస్తున్నాడని వినలేదా, చెవిటివెధవా? అదిగో వచ్చేస్తున్నాడు!” అంటూ వాడు వచ్చినదారినే పారిపోయాడు.

ఇంతలో ఐదడుగుల ఎత్తు కూడా లేని ఒకడు అక్కడికి వస్తూ, వెనకవున్న పదిమంది సాయుధభటులను పీలగొంతుతో, “ఒరేయ్, నేనొస్తున్నట్టు పసిగట్టి జూదరులూ, తాగుబోతులూపారిపోతున్నారు. వాళ్ళను తరిమి పట్టండి. ఈలోపల నేను, సత్రాన్ని జూదగృహంగా మార్చిన దీని యజమానికి సంకెళ్ళు తగిలిస్తాను!” అన్నాడు.

సామాన్యజనం భయపడేది, మనుషుల దేహబలాన్ని చూసికాదనీ, వాళ్ళ వెనకవున్న అధికారబలాన్ని చూసనీ గ్రహించిన జటావల్లభుడు, చిన్నగా నవ్వుకున్నాడు. - ఆర్. సత్య