కీలెరిగి వాత

ఏటికట్ట నానుకుని వున్న పెనుమూడి గ్రామంలోని రైతులందరికన్నా రాయప్ప పెద్ద రైతు. అయినా, ఆయనలో పిసినిగొట్టుతనం పాలెక్కువ. ఒకసారి, ఆయన వడ్ల బస్తాలుంచే గదిలో పాము దూరింది. అది చూసిన నౌకరాకడు, పరుగు పరుగున పోయి రాయప్పకీసంగతి చెప్పాడు. ఆయన వాడికేసి చీద రించుకుంటూ చూసి, “పోయి, కర్రతో నాలుగు బాది బయట పారెయ్యి, పో!” అన్నాడు.

“అయ్యా, అది మామూలు పాము కాదు. గోధుమవన్నె తాచు. దాన్ని చంపడం నావల్ల కాదు. పాముల పాపయ్యను పిలుచుకు వస్తాను,” అన్నాడు.

రాయప్ప సరేనన్నట్టు తలాడించాడు. పాపయ్య వచ్చి, వడ్లబస్తాల మధ్య దాక్కున్న పామును పట్టి బుట్టలో పెట్టి, రాయప్పను పదిరూపాయలడిగాడు.

ఆయన, పాపయ్యకేసి కోపంగా చూస్తూ, “ఒరే, నువ్వు రావడం, పామును పట్టడం- అంతా పది నిమిషాలు కూడా కాలేదు. నువ్వు నిమిషానికి రూపాయి చొప్పున అడుగుతున్నావన్న మాట!” అన్నాడు.

“అయితే, తమ పామును తమరే ఉంచుకోండి!” అంటూ పాముల పాపయ్య పామును బుట్టలోంచి తీసి బయటకు వదిలాడు.

పాము మళ్ళీ పోయి బస్తాల మధ్య దాక్కున్నది. ఇది చూసి రాయప్ప బెంబేలు పడిపోతూ, “ఒరే! ఒరే! ముందు దాన్ని బయటికి లాగు. అలాగే పదిరూపాయలిస్తాను,” అన్నాడు.

అందుకు పాపయ్య తాపీగా, “అయ్యా! పామును ఒకసారి పట్టినందుకు పదిరూపాయలడిగాను. ఇప్పుడు రెండోసారి పట్టబోతున్నాను. ఇరవై రూపాయలివ్వవలసి ఉంటుంది. సరేనా?” అన్నాడు కీలెరిగి వాత పెట్టినట్టు.

రాయప్ప, వాడికి ఇరవై రూపాయలిస్తూ, “ఒరే, నువ్వు నిమిషానికి రూపాయి సంపాయించేంత శక్తివంతుడివి! ఈ లెక్కన త్వరలోనే నువ్వు, గ్రామంలోని రైతులందరినీ మించిన వాడివైపోతావు!” అన్నాడు ఈర్ఘపడుతున్న వాడిలా.

- ఎన్. శివనాగేశ్వరరావు