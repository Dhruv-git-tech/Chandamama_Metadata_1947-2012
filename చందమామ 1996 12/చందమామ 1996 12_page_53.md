మనదేశపు ఋషులు: బలాకి

# బలాకి

మన ప్రాచీన ఋషులు ఎంత తెలుసుకున్నా ఇంకా తెలుసుకోవాలనే జిజ్ఞాస కలిగిన వారు. దశ దిశల నుంచి విజ్ఞాన దీప్తులు తమ హృదయాలను వెలుగుతో నింపాలని ఆశించిన మహనీయులు. అన్నిటికీ మించి వినయ సంపన్నులు.

ఈ సంప్రదాయానికి భిన్నంగా బలాకి అనే మునికుమారుడు విద్యాభ్యాసం ముగించగానే తనకు అన్ని తెలుసుననే గర్వం పెంచుకున్నాడు. ఎంతటి జ్ఞానులకైనా సరే జ్ఞానబోధ చేయగలనని విశ్రవీగ సాగాడు. అందుకే అతన్ని అందరూ దృష్ట (గర్వ) బలాకి అని పిలువసాగారు.

కాశీరాజు గొప్ప జిజ్ఞాసి, జ్ఞాన పిపాస కలవాడు- అని ఎవరో చెప్పుకుంటూండగా బలాకి విన్నాడు. అతడు వెంటనే కాశీనగరానికి బయలుదేరి వెళ్ళి, కాశీరాజును కలుసుకుని, ఆయనకు బ్రహ్మజ్ఞానం బోధించ గలనని చెప్పాడు. రాజు అందుకు ఎంతో సంతోషించి, అలాగే బోధించమన్నాడు. అయితే, బలాకి ఏ మంత్రాన్ని, శ్లోకాన్ని, అర్థాన్ని చెప్పడానికి నోరు విప్పినా, కాశీరాజు దానిని అతనికన్నా ముందుగానే పూర్తి చేయ సాగాడు. కాశీరాజు తనను మించిన జ్ఞాన సంపన్నుడని బలాకి గ్రహించాడు. తన గర్వానికీ, అజ్ఞానానికీ సిగ్గు పడ్డాడు. అంతేకాదు, కాశీరాజుకు క్షమాపణలు చెప్పుకుని ఆయన శిష్యుడుగా చేరాడు.

ఒకనాడు రాజు బలాకికి నిద్రిస్తూన్న ఒక మనిషిని చూపి - అతను నిద్రిస్తూన్నప్పుడు అతని స్పృహ ఎక్కడ ఉంటుంది? అని అడిగాడు. బలాకి సమాధానం చెప్పలేక మౌనం వహించడంతో రాజే ఇలా వివరించాడు: సుష్పాటిలో అంటే గాఢనిద్రలో ఉన్న మనిషికి స్పృహ లేకపొయినప్పటికీ అతడు అనిర్వచనీయమైన తురీయా నందాన్ని అనుభవిస్తాడు. ఎందుకంటే ఆ స్థితిలో అతని అత్మ దేవుడికి సమీపంలో సంచరిస్తుంది. మనిషి జాగ్రదావస్థలో అంటే, మేలుకుని ఉన్నప్పుడు కూడా అటువంటి తురీయానంద స్థితిని పొందగలిగాడంటేనే అతడు నిజమైన ఆత్మజ్ఞానం, ఆత్మనిగ్రహం కలవాడని చెప్పవచ్చు.