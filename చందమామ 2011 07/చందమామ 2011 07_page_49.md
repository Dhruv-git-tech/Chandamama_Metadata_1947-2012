కుక్క తాడును గుంజుతూ ముందుకు పరిగెత్తాలని పెనుగులాడుతున్నది.

శివాలుడు, విక్రమకేసరిని చూస్తూనే, ‘కేసరీ, క్షేమంగా ఉన్నావా? శిఖి ఎక్కడ? నాగుమల్లిని ఆ దుర్మార్గుడైన పూజారి ఎత్తు కుపోయిన మాట నిజమా?’ అని ప్రశ్నించాడు. విక్రమకేసరి జవాబు చెప్పబోయేం తలో, సవరగండుపోతు పెద్దగా గొంతెత్తి, ‘ఆ పూజారి నీచుణ్ణి ప్రాణాలతో చర్మం ఒలిపిస్తాను. వాడెక్కడ?’ అని ప్రశ్నించాడు.

శివాలుడు అతడి భుజం పట్టుకుని, ‘తొందరపడకు గండుపోతూ, ముందు సంగతి సందర్భాలు తెలుసుకోనీయ్,’ అన్నాడు శాంతపరుస్తూ.

విక్రమకేసరి తాము అరణ్యంలో ప్రవేశించి, బడేచెంచు నివసించే ఆకాశగుహ చేరటం, అక్కడజరిగిన గొడులన్నీటూకీగా చెప్పి, చివరకు శిఖిముఖి దొంగలను అను సరించి పోవడం సంగతి తెలియపరిచాడు.

‘ఒంటరిగా ఆ ఆడవి దొంగలను వెంబ డించడంలో కొంత ప్రమాదం ఉన్నా, శిఖి ముఖి తెలివైన పనే చేశాడు. ఏమైనా ఈ చీకట్లో ఆ పూజారిని పట్టుకోవడం సాధ్యమయ్యే పని కాదు. తెల్లవారింతర్వాత ఈ అరణ్యాలూ, కొండలూ వాడికోసం గాలించవలసి ఉన్నది.’ అని, శివాలుడు గండుపోతుతో, ‘నువ్వేమీ దిగులు పడకు, నాగుమల్లి ఆ దుర్మార్గుణ్ణించి స్వశక్తితోనే బంధ విముక్తురాలు కాగలదని నా నమ్మకం. అలా జరగకపోయినా, పూజారి మన వలలో చిక్కకుండా పోడు.’ అన్నాడు.

శివాలుడు మాట ముగించీ ముగించక ముందే, లోయ పక్కనే ఉన్న ఒక ఎత్తయిన ప్రదేశం నుంచి భగభగం మండుతున్న దివిటీ కనిపించింది. ఎవరో దాన్ని గాలిలో ఊపుతున్నారు. శివాలుడూ అతడి వెంట ఉన్న వాళ్లూ అటుకేసి చూసేంతలో, సన్నని ఈల వినిపించింది. (ఇంకా ఉంది)