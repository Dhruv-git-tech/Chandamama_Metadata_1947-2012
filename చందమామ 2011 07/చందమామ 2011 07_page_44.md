‘వాడుగానీ, ఆ భేరుండంగానీ నాగు మల్లిని గుర్రంమీద వేసుకుని త్వరత్వరగా ఈ ప్రదేశం వదిలి పారిపోయి ఉంటారు. అలా జరిగివుంటే మాత్రం ఆ పూజారిగా డికి ఇక్కడ సహాయపడేందుకు మరికొందరు మనుషులు ఉండి ఉండాలి. లేకపోతే గుర్రం ఎక్కణ్ణుంచి వస్తుంది!’ అన్నాడు విక్రమకేసరి.

‘అంతే అయుండాలి. మనం మాట లతో కాలయాపన చేయడం ఎందుకు. ఈ చుట్టుపక్కల వాళ్లకోసం వెతుకుదాం. మనవాళ్లందరూ కొండ దిగి వస్తున్నారు గదా?’ అన్నాడు శిఖిముఖి.

‘వస్తున్నారు. వాళ్లు ఇక్కడికి చేరేందుకు కొంత ఆలస్యం అవుతుంది. నువ్వు గుర్రం పరిగెత్తిపోయిన ధ్వని ఏ దిక్కుగా విన్నావు.’ అని అడిగాడు విక్రమకేసరి.

శిఖిముఖి ఉన్న చోటు నుంచి కదిలి, అక్కడికి దాపుల ఉన్న చెట్లకేసి చేయి చూపాడు. ఇద్దరూ అటు కేసి నిశ్శబ్దంగా బయలు దేరారు. ఆ ప్రదేశం లోయకు కొంచెం ఎగువగా ఉన్నది. అంత చీకటి లోనూ చెట్ల మధ్యనుంచి సన్నని కాలిబాట ఒకటి వాళ్లకంట బడింది. ఆ బాట వెంట వాళ్లు కొంతదూరం వెళ్లేసరికి బాటకు పక్కగా ఉన్న పాదల చాటు నుంచి చిన్న వెలుగు వాళ్ళకు కనిపించింది.

శిఖిముఖి, విక్రమకేసరికి ఆ వెలుగు చూపి, ‘ఎవరో ఆ పాదల వెనక నెగడు

వేసుకుని కూర్చున్నట్లున్నది. అరణ్య మృగాల భయం కొద్దీ, ఈ ప్రాంతాల దొంగలైనా దొరలైనా రాత్రివేళల్లో నిప్పు ముందు కాలక్షేపం చేయవలసిందే. వీళ్ళె వరో తెలుసుకుందాం,’ అంటూ పాదల చాటునే నక్కుతూ ముందుకు కదిలాడు.

శిఖిముఖీ, విక్రమకేసరీ ఆ నెగడు ఉన్న చోటుకు దాపులనున్న పాదల వెనక్కు పోయేసరికి, వాళ్లకు నెగడు ముందు ఇద్దరు మనుషులు కనిపించారు. వాళ్ల దుస్తుల తీరూ అదీ చూస్తుంటే, వాళ్లు అడవి దొంగల్లా ఉన్నారు. వాళ్లు లోకం మాటే మరిచి కాళ్ళముందు పరుచుకున్న వస్త్రం మీద కుప్పగా పోసి ఉన్న వెండి కాసుల్ని లెక్కిస్తున్నారు.