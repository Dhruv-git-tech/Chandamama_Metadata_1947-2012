శిధిలాలయం - 16

(పెద్దపులి మీద పడటంతో, చెంచులు నెగ్గళ్ల దగ్గిర నుంచి పారిపోయారు. ఎంత వెతికినా శిఖిముఖికి, నాగుమల్లి కనిపించలేదు. శిధిలాలయ పూజారి ఆమెను తీసుకుని పారిపోయినట్లు చెంచు దయ్యాలపోతు అతడికి చెప్పాడు. మోకు సాయంతో కొండమీది నుంచి లోయలోకి దిగిపోతున్న పూజారిని, శిఖిముఖి వెంబడించాడు. తరవాత-)

శిఖిముఖి లోయలోకి దిగేసరికి, అతడికి పూజారిగాని, నాగుమల్లిని వీపుకు వేలాడ కట్టుకున్న గండభేరుండంగాని కనిపించలేదు. వాళ్ళు అతడికన్న కొంచెం ముందుగా లోయలోకి దిగగలిగారు. శిఖిముఖి చుట్టూ కలియ చూసేంతలో అతడికి దూరంగా గుర్రం సకిలించిన ధ్వని వినబడింది. వెంటనే అతడు ఆ దిక్కు కేసి వేగంగా పరిగెత్తాడు. చీకట్లో క్రమంగా దూరమైపోతున్న గిట్టల ధ్వని తప్ప అతడికి గుర్రం కనిపించలేదు. శిఖిముఖి నిరుత్సాహ పడిపోతూ, ఇప్పుడేమి చేయటమా అని

ఆలోచించేంతలో, మోకు సాయంతో లోయలోకి దిగిన విక్రమకేసరి, అతణ్ణి 'శిఖీ' అని పిలిచాడు.

శిఖిముఖి ఆ పిలుపు వింటూనే అదిరి పడి, వెనక్కు తిరిగాడు. విక్రమకేసరి అతడి భుజం మీద చేయి వేసి చిన్న గొంతుతో, 'ఏం, ఆ దుర్మార్గుడు నీకు అందకుండా పారిపోయాడా?' అని ప్రశ్నించాడు. 'అంద కపోవడమే కాదు, వాడు నా కంటికే కనిపించలేదు. దూరాన గుర్రం పరిగెత్తుకుపోయిన శబ్దం మాత్రం విన్నాను,' అన్నాడు శిఖిముఖి.