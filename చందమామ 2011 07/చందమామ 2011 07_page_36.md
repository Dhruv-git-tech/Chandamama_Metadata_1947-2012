ఏమంటే, వీళ్ళు కొత్త విద్యలేమీ నేర్చి ఉండకపోతే వీళ్ళని దివాణంలోకి పిలి పించనే అక్కర్లేదు.’ అన్నారు రాజుగారు.

‘చిత్తం. వెళ్ళి వస్తానండి అటైతే’ అంటూ వెళ్ళాడు పేరన్న.

పేరన్న వెళ్ళి వచ్చేటప్పటికి మళ్ళీ అరగంటసేపు పట్టింది. నాలుగుమాట్లు వెళ్ళి రావటంలో మొత్తం గంటకు పైగా కాలం వ్యయమైంది. ప్రతీమాటూ రెండేసి ఫర్లాంగులు వెళ్ళి రావటం. మొత్తం రెండు మైళ్ళు పరుగెత్తేటప్పటికి పేరన్నకి చెమటపట్టి అయాసం కూడా వచ్చింది.

రోప్పుతూ.. రోజుతూ.. తిరిగివచ్చిన పేరన్న, ‘ప్రభూ, కొత్తనాటకాలు, కొత్త వేషాలు, ఎన్నో నేర్చారుటండి,’ అన్నాడు.

‘ఇంకనేం? అట్లయితే నాటకాలు, వేషాలు. తప్పకుండా వేయిద్దాం. మరైతే ఈ సంగతి వాళ్ళకు చెప్పేవా’ అని తిరిగి ప్రశ్నించారు రాజుగారు.

‘ఏ సంగతి బాబయ్యా ?’ అన్నాడు పేరన్న, ‘మళ్లీ వెళ్ళిరావాలి కామాలు దేవుడా’ అని అనుకొంటూ.

‘వాళ్ళు యీ ప్రాంతం విడిచి వెళ్ళే లోపుగా మన దర్శనం చేసి, దివాణంలో తమ విద్య ప్రదర్శించవలసి ఉంటుందన్న సంగతోయ్.’ అన్నారు రాజుగారు.

‘తమ శెలవు అవందే ఎలా చెప్పటం ప్రభూ?’ అన్నాడు పేరన్న.

‘మించిపోయింది లేదులే. ఇప్పుడైనా పోయి చెప్పి రావచ్చు.’ అన్నారు రాజుగారు.

రాజుగారు తనని మళ్ళీ చెరువు గట్టుకి పంపిస్తున్నారనటంతోనే పేరన్నకి ప్రాణం విసిగిపోయింది. ‘ఇదేమిటి ఈ రోజున రాజుగారు ఇలా వేపుకొని తింటు న్నారు? ఇది వరకు ఎన్నడూ నాకు ఇలాంటి తకమకలు లేవే. విసనకర్ర పుచ్చుకొని విసరటం, పక్కలు వెయ్యటం, బట్టలు ఉతికి ఆరమేసి మడతలు పెట్టటం, ఇలాంటి పనులెన్నో చేస్తున్నానుగాని ఎన్నడూ ఇంత శ్రమ పడలేదు. ఒక్క పనికి ఇన్ని మాట్లు తిప్పడమా?’ అని పించింది పేరన్నకి.