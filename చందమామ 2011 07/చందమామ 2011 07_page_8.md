హేలాపురిలో ప్రతి ఏడూ కవి సమ్మేళనాలు జరుగుతుంటాయి. మహారాజు విక్రమసేనుడు.
స్వయంగా కవి కూడా కావడంతో ఆ కవి సమ్మేళనాలు జనరంజకంగా సాగుతుంటాయి.

కవి సమ్మేళనాలలో పాల్గొనడానికి, తిలకించడానికీ ప్రజలు తండోపతండాలుగా వస్తుం టారు. ఆ యేటి మేటి ఉత్తమ గ్రంథం రాసిన కవికి సన్మానం చేయడంతోపాటు, అనేక విలువైన కానుకలు కూడా అందిస్తుంటారు.

ఆ యేడు కూడా సమ్మేళనాలు జోరుగా సాగాయి. అనేక వడపోతల తరువాత సోమకవి రాసిన కురుక్షేత్ర సంగ్రామం గ్రంథం ఉత్తమమైన గ్రంథంగా ఎన్నుకోబడింది.

ఆ గ్రంథం రచించిన సోమకవిని ఘనంగా సన్మానించిన మహారాజు విక్రమసేనుడు - కవిని ఏం కానుక కావాలో కోరుకోమన్నాడు.

‘మహారాజా! ఇకపై నేను వేసే ప్రతి అడుగూ బంగారం మీదే పడాలి. ఎల్లవేళలా నేను బంగారంపైనే నడవాలి. అదే నా కోరిక,’ అన్నాడు సోమకవి.

సోమకవి కోరిన ఈ వింత కోరిక విని మహారాజుతోపాటు సభాసదులందరూ కూడా నివ్వెరపోయారు.

సోమకవి కోరిన కోరిక తీర్చడానికి దేశంలోని బంగారం అంతా కరిగించి రహదారులు నిర్మించినా ఆయన కోరిక తీర్చడం అసంభవం.

మహామంత్రితో సంప్రదింపులు జరిపి, అనేక ఆలోచనలు చేసిన మీదట సోమకవి కోరిక తీర్చబడింది.

అతడికి బంగారు పాదరక్షలు బహూకరించబడ్డాయి.

- కోనే వెంకట ఆంజనేయులు

Chandamama

9

July 2011 T