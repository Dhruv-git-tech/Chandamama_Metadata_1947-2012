పూర్వం శృంగేరి అరణ్యాలలో రుష్యంగుడు, బదరీనాథుడు అనే ఇద్దరు మునులు తపస్సు చేస్తూండేవాళ్లు. ఇద్దరూ నడివయసువాళ్లు. వాళ్లుండే ఆశ్రమాలు పక్కపక్కనే ఉండేవి.

ఒకనాడు బదరీనాథుడు, రుష్యంగుడితో, 'నాకు కొన్నాళ్లపాటు, ఈ అరణ్యం వదలి ప్రజలమధ్య నివసించాలని ఉన్నది. ఈ కోరికను అదుపులో పెట్టలేకపోతున్నాను,' అన్నాడు.

అది విని రుష్యంగుడు రెండు క్షణాలు సాలోచనగా ఉండిపోయి, తర్వాత, 'బదరీనాథా! నీకోరిక చిత్రంగా ఉన్నది. అయినా అది నీ కోరిక! అలాగే చెయ్యి,' అన్నాడు. మర్నాడు బదరీనాథుడు అరణ్యం విడిచి, పక్కనే ఉన్న నగరాన్ని చేరాడు. ఆ నగర సౌందర్యం, వింతలూ, విశేషాలూ అతణ్ణి బాగా ఆకర్షించాయి. అయితే, నెల తిరక్కుండానే అక్కడి పౌర జీవితంలోని మోసాలూ, దగాలూ, ధనంకోసం, అధికారం కోసం వాళ్లు చేసే కుట్రలూ, జగడాలూ చూసి బదరీనాథుడికి ముఖంమెత్తింది. అతడు నగరం వదిలి, అరణ్యంలోని తన ఆశ్రమానికి వచ్చేశాడు.

బదరీనాథుడు తిరిగి రావడం, రుష్యంగుడికి చాలా ఆనందం కలిగించింది. అయితే, నగరంలో తనకు కలిగిన అనుభవాల గురించి బదరీనాథుడు చెబుతూంటే, వినీ విననట్లు ఊరుకోసాగాడు, ఇది గమనించిన బదరీనాథుడు, అతణ్ణి, 'నగర జీవితం అంటే నీకేమాత్రం ఆసక్తి లేకపోవడానికి కారణం ఏమిటి? ధ్యాననిష్ట భంగపడుతుందని భయమా?' అని అడిగాడు.

రుష్యంగుడు అందుకు చిన్నగా నవ్వి, 'నగర జీవితం గురించిన విశేషాలు వినడం అంటే నాకు కలిగేది భయం కాదు. అయిష్టత! నువ్వు పౌరజీవితం నుంచి విరక్తి కలగకుండానే, ఏదో తాత్కాలిక ఆవేశంతో, మునిలా జీవిద్దామని ఈ అరణ్యం చేరావు. అందువల్ల, నీ మనస్సు నగర జీవితం రుచిచూ డమని అప్పుడప్పుడూ పోరుతూండవచ్చు. అది నీ తప్పు కాదు. నగరజీవితం పట్ల పూర్తిగా విరక్తిచెందని నీ అనుభవం లేమి తప్పు! ఇక మునిగా ధ్యానంలో నా అంతటి ఏకాగ్రతను సాధించగలవు,' అన్నాడు.

ఆ తర్వాత కొంతకాలానికి బదరీనాథుడు, రుష్యంగుడు చెప్పినట్టే, ధ్యానంలో ఏకాగ్రతను సాధించి మునిగా పరిపూర్ణుడయ్యాడు.

- భీమవరపు పురుషోత్తం