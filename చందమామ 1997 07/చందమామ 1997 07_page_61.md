ఆయన వైభవంగా జీవిస్తూంటే, మీరు సిదాసాదా జీవితం గడుపుతున్నారు. అవసరంలో వున్నవారికోసం ఎంతయినా కష్టపడగలరు; ఎంతయినా ఖర్చుచేయగలరు. అయినా మీదానగుణానికి గుర్తింపురాలేదు. కారణమేమిటో నాకు అర్థం కాకుండా వుంది,” అన్నాడు.

గిరి నవ్వి, “నాయనా! సాయమడిగిన వారికి ఏ ప్రశ్నలూ వేయకుండా, ఎంతో కొంత ఇస్తే వారికి దానకర్ణులని పేరు వస్తుంది. అలాంటి దానకర్ణుల వల్ల బిచ్చగాళ్ళ సంఖ్య పెరగడం తప్ప ఏ ప్రయోజనమూ వుండదు. అవతలి వారి అవసరం తెలుసుకుని, అందుకు తగిన విధంగా సాయపడడంలో తృప్తి వుంటుంది. ఆ తృప్తి గుర్తింపుకోసం తాపత్రయపడదు. ఇక నా జీవితమంటావా? నా తండ్రి నా కిచ్చిపోయిన ఆస్తిని నా పిల్లల కప్పజెప్పడం నా బాధ్యత. నా స్వయంకృషితో సంపాదించిన దానితో, నా జీవితం గడుపుతాను. నా సంపాదనలోంచే ఇతరులకు సాయపడుతూంటాను. అది చాలనప్పుడు, నా తండ్రి ఇచ్చిన ఆస్తి లోంచి సామ్ము తీసి

వాడతాను. ఇతరులు బాకీ తీర్చితే సరే సరి – లేదా నేను పొదుపుగా వుండి, తీసిన సామ్ము మొత్తం తిరిగి అందులో వుంచుతాను. ఇంతవరకూ ఇతరులకు చేసిన సాయాల బాకీ చాలా వరకు నాకై నేనే తీర్చవలసి వచ్చింది. అందువల్ల, పొదుపుగా ఉండడం తప్పడంలేదు. ఆ కారణంగానే నన్నందరూ పిసినిగొట్టు అంటారు,” అన్నాడు.

ఈలోగా అచలపతి కబురు పంపగా, గిరిని ఆయన ఊరు చేర్చడానికి బండి వచ్చింది. గిరి బండి అవసరం లేదని చెప్పి, “నా ప్రయాణపు బాడుగ మిమ్మల్ని ఇవ్వనివ్వను. కొన్నాళ్ళ పాటు పొదుపుగా వుండాలి కాబట్టి, నా ఊరుకు నేను కాలి నడకనే వెళ్ళదలిచాను,” అని సెలవు తీసుకున్నాడు.

గిరినుంచి సాయం పొందిన వారే పిసినిగొట్లు తప్ప, గిరి పిసినిగొట్టు కాదని గ్రహించిన ప్రదీపుడు, ఆ తర్వాత తనూ బాగా పొదుపుచేయడం నేర్చుకుని, ఏడాది తిరక్కుండా గిరి బాకీని తీర్చడంలో తండ్రికి సాయపడ్డాడు.