పురాణకాలంనాటి రాజులు :

## బ్రహ్మదత్తుడు

పాంచాలరాజు బ్రహ్మదత్తుడు వరమ కరుణామయుడు. ధర్మం తప్పకుండా పరిపాలన సాగించేవాడు. ఆయనకు సకల ప్రాణుల భాషలను అర్థం చేసుకునే అద్భుతశక్తి ఉండేది.

ఒకనాడు సాయంసంధ్య సమయంలో ఆయన భార్యతో కలిసి ఉద్యానవనంలో విహరిస్తూండగా, దాపులనున్న పొదల కేసి చూస్తూ గట్టిగా నవ్వాడు. రాణి పొదలకేసి చూసి అక్కడ ఏమీ కనిపించక పోవడంతో, “తమ నవ్వుకు కారణం ఏమిటి, ప్రభూ?” అని భర్తను అడిగింది.

“పెద్ద కారణం ఏమీ లేదులే !” అన్నాడు రాజు.

ఆ సమాధానం రాణికి తృప్తి కలిగించ లేదు. “వాతావరణం ప్రశాంతంగా ఉన్నది. ఎక్కడా ఎటువంటి అలికిడీ లేదు. మీరెందుకు నవ్వారో చెప్పరా!” అన్నది ఆమె చిరుకోపంగా.

బ్రహ్మదత్తుడు సత్యసంధుడు కాబట్టి, తనకు సకల ప్రాణుల భాష, ఎంత చిన్న శబ్దమైనా సరే అర్థమవుతుందనీ, పొదల కింద రెరుడు చీమలు మరీ అల్ప విషయం కోసం పోట్లాడు కోవడం విని నవ్వాపుకోలేక పోయాననీ చెప్పాడు.

అయినా, ఇది రాణికి నమ్మశక్యం కాలేదు. రాజు పరిహాసమాడుతున్నాడని భావించి, “మీరు చెప్పేమాటలు నమ్మేంత అమాయకురాలిని కాను,” అన్నది రాణి.

తాను చెప్పినది అక్షరాలా నిజం అని రాజు తెలియ జెప్పడంతో, రాణి ఆ మాట నమ్మి, “అలాగా! అయితే, ఈ అపూర్వశక్తి తమ కెలా కలిగింది?” అని అడిగింది.

అంతవరకు ఆ సంగతి రాజుకే అసలు తెలియదు. ఈ అద్భుతశక్తి తనకెలా కలిగిందా అని రాజు తీవ్రంగా ఆలోచించ సాగాడు.

ఏకాంత చిత్తంతో భగవంతుణ్ణి ధ్యానించాడు. మరునాడు ఆయన రాజభవనం సమీపంలో వెళుతూండగా ఒక వృద్ధబ్రాహ్మణుడు ఆయన్ను చూసి ఒక శ్లోకం చదివాడు. ఆ శ్లోకంలో బ్రహ్మదత్తుడి పూర్వజన్మల వృత్తాంతం నిక్షిప్తమై ఉన్నది.

బ్రహ్మదత్తుడు ఒకప్పుడు ఒక ముని కుమారుడుగా ఉండేవాడు. కరువు కాలంలో ఆకలికి తట్టుకోలేక గురువుగారి పెంపుడు జంతువును చంపి దాని మాంసం తిన్నాడు. ఆ పాప ఫలితంగా అనేక జన్మలెత్తి చాలా బాధలు అనుభవించి, మళ్ళీ మునికుమారుడుగా జన్మించాడు. ఆ సమయంలో ఒక రాజునుచూసి ఆయన వైభవానికి అచ్చెరువాందడంతో, ఈ జన్మలో రాజుగా జన్మించాడు. సర్వ ప్రాణులలో తనను దర్శించ గల తపోశక్తిని పూర్వజన్మలలో సాధించడం వల్ల, ఆయన ఇప్పుడు సకల ప్రాణుల భాషలను అర్థంచేసుకో గలుగుతున్నాడు.

పూర్వజన్మల స్మృతి కలగడంతో బ్రహ్మదత్తుడు, స్మృహ కోల్పోయాడు. కొంతసేపటికి స్మృహలోకి వచ్చాడు. ఆ తరవాత ఆయన భక్తి ప్రపత్తులతో శేషజీవితం గడిపాడు!

పూర్వ జన్మలలో సాధించిన శక్తులను అనునరించే, ఈ జన్మలో మన శక్తిసామర్థ్యాలు, స్వభావాలు కలుగుతాయని బ్రహ్మదత్తుడికథ తెలియజేస్తుంది!