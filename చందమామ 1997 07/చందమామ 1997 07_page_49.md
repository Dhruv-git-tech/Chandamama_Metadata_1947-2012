వారితో ద్రౌపది, “నేను సైరంథ్రిని. ఎవరన్నా నన్ను పోషిస్తే వారికి కావలసిన సేవలు చేస్తాను,” అంటూ వచ్చింది.

రాజభవనం పైభాగాన విహరిస్తున్న సుధేష్ణరాణి ద్రౌపదిని చూసి, పిలిపించి, “నువ్వు ఎవతెపు? ఏం పని చేస్తాపు?” అని అడిగింది.

“దేవీ, నేను సైరంథ్రిని. నాకు జుట్టు ముడులు వెయ్యటమూ, వంటి పూతలు తయారుచెయ్యటమూ, తలలో పూలు అమర్చటమూ, పూలమాలలు కట్టటమూ చేతనవును. కృష్ణుడి భార్య అయిన సత్య భామనూ, పాండవుల భార్య అయిన ద్రౌపదినీ మెప్పించిన దాన్ని. ద్రౌపదినన్ను మాలిని అని పిలిచేది,” అని ద్రౌపది ఎంతో వినయంగా అన్నది.

“నువ్వు చూడబోతే ఆడవాళ్ళనే ఆకర్షించేటంత అందంగా ఉన్నావు. మా మహారాజు నిన్ను చూసినాక మళ్ళీ నా మొహం చూడడేమోననిపిస్తున్నది. ఆయన నీ దాసుడై పోతాడేమోనన్న అనుమానంతో నిన్ను మా అంతఃపురంలో పెట్టుకోవటానికి భయపడుతున్నాను,” అన్నది రాణి సుధేష్ణ.

“మహారాణీ, నన్ను విరాటరాజు గాని మరొకరు గాని ఏమీ చేయలేరు. మహాబలవంతులైన అయిదుగురు గంధర్వ రాజకుమారులు నా భర్తలు. వారు నన్ను అనుక్షణమూ కనిపెట్టుకుని ఉంటారు. నన్ను కాళ్ళు కడగటంలాంటి పనులు చెప్పకుండా, ఎంగిలి తినమనకుండా ఉంటే నేను ఎంతో ప్రీతితో కొలుస్తాను. నన్ను మామూలు స్ట్రీకిందచూసి నాజోలికి వచ్చిన వారిని మాత్రం నా భర్తలు రాత్రికి రాత్రే మరోకంటికి తెలియకుండా చంపి పారేస్తారు,” అన్నది ద్రౌపది.

ఆ మాటమీద సుధేష్ణ ద్రౌపదిని తన ఇంట ఉండనిచ్చింది.

తరవాత నపుంసకుడి రూపంలో అర్జునుడు విరాటరాజు వద్దకు వచ్చాడు. అతను ముదురు ఎరుపు రంగు బట్టలు ధరించి ఉన్నాడు. అతను సభికులను దాటివెళ్ళి రాజును సమీపించి, “మహారాజా, నా పేరు బృహన్నల. నాట్యకళలో నాతో సరితూగే వాళ్ళులేరు. నాకు జడలు వెయ్యటమూ, పూలు సెట్టటమూ కూడా వచ్చు,” అన్నాడు.

విరాటుడు నమ్మలేక, “నీ పొడుగాటి చేతులూ, ఎగుభుజాలూ, చురుకుతనం