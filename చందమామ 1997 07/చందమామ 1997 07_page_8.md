వార్తలు - విశేషాలు
ఫ్రాన్స్ లో
నూతన ప్రభుత్వం

ఇంగ్లాండులో ప్రభుత్వం మారిన విషయం గురించి గత సంచికలో చదివాం. మార్పు పవనాలు ఇంగ్లీష్ ఛానెల్ గుండా వీస్తున్నట్టున్నది. జూన్ 1వ తేదీ ఫ్రాన్స్ లో జరిగిన ఎన్నికల ద్వారా ఆ దేశ ప్రభుత్వంలోనూ మార్పు వచ్చింది. ఇంగ్లాండులో కన్సర్వేటివ్ పార్టీ ఓడిపోవడంతో 18ఏళ్ళ తరవాత లేబర్ పార్టీ అధికారం చేపట్టింది. ఫ్రాన్స్ లో కన్సర్వేటివ్ లు మరింత ఘోరపరాజయం పాలయ్యారు. 13 సంవత్సరాల తరవాత వామపక్ష కూటమి అధికారంలోకి వచ్చింది. సోషలిస్ట్ గ్రూపునాయకుడు లయొనెల్ జాస్పిన్ నూతన ప్రధాన మంత్రి అయ్యాడు. నిర్ణీత సమయానికి ఒక సంవత్సరం ముందే ఫ్రాన్స్ లో ఎన్నికలు జరిగాయి. కన్సర్వేటివ్ పార్టీకి చెందిన జాక్వెస్ చిరాక్ దేశాధ్యక్షుడుగా ఉన్నాడు. ఎలెన్ జూప్ ప్రధాన మంత్రిగా కన్సర్వేటివ్ లు అధికారంలో ఉండేవారు. మరింత మెజారిటీతో తమ పార్టీ గెలుపొంద గలదన్న గట్టి నమ్మకంతో, ప్రెసిడెంట్, ప్రధాన మంత్రి కలిసి ఒకసంవత్సరం ముందే ఎన్నికలు జరిపారు.

అయితే, వాళ్ళ లెక్కలు తారుమారయ్యాయి. 577 స్థానాలు గల పార్లమెంటులో కన్సర్వేటివ్ లకు 253 స్థానాలు మాత్రమే లభించాయి. వామ పక్షాల కూటమికి 274 స్థానాలు లభించాయి. కమ్యూనిస్టు పార్టీకి లోగడ 24 స్థానాలు వుండేవి. ఇప్పుడు 38 స్థానాలు గెలుచుకున్నది. ప్రభుత్వం ఏర్పాటు చేయడానికి కావలసిన పూర్తి మెజారిటీ లేకపోవడంతో సోషలిస్ట్ గ్రూపు కమ్యూనిస్టు పార్టీ మద్దతు కోరింది. ప్రభుత్వంలో పాలుపంచుకోమన్న జాస్పిన్ ఆహ్వానాన్ని కమ్యూనిస్టు పార్టీ అంగీకరించింది. 14 మంది సభ్యులుగల మంత్రిమండలిలో ఇద్దరు కమ్యూనిస్టులు ఉన్నారు.

ఫ్రెంచి రాజ్యాంగ శాసనం ప్రకారం ప్రభుత్వ

నిర్వహణాధికారాలు పూర్తిగా ప్రెసిడెంటుకే ఉన్నాయి. ప్రస్తుత అధ్యక్షుడు కన్సర్వేటివ్ పార్టీకి చెందినవాడు. కన్సర్వేటివ్ పార్టీ ప్రత్యర్థులు మంత్రి మండలిని ఏర్పాటు చేశారు. ప్రధానమంత్రి జాస్పిన్, “దేశక్షేమం కాంక్షించి, పరస్పర గౌరవంతో ప్రెసిడెంట్ చిరాక్ తో కలిసి పనిచేయగల” మన్న ఆశాభావాన్ని వ్యక్తం చేశాడు.

లోగడ విశ్వవిద్యాలయ అధ్యాపకుడుగా ఉద్యోగం చేసిన 59 సంవత్సరాల జాస్పిన్, కొంతకాలం ఫ్రాన్స్ విద్యామంత్రి పదవిని కూడా నిర్వహించాడు. ఆయన కన్సర్వేటివ్ పార్టీ ఎన్నికల మేనిఫెస్టోను కేవలం వట్టి వాగ్దానాల జాబితాగా విమర్శించాడు. “ఫ్రెంచి ప్రజలకు అబద్ధాలు అవసరం లేదు. వాళ్ళకు పచ్చి నిజాలను తెలియజేయాలి!” అన్నాడాయన.

ఫ్రాన్స్ ఇప్పుడు తీవ్రమైన నిరుద్యోగ సమస్యతో బాధపడుతున్న విషయం పచ్చి నిజమని ఆయన అభిప్రాయపడుతున్నాడు. కాబట్టి, ఉద్యోగాలు కల్పించడమే ప్రధాన లక్ష్యంగా భావిస్తున్నాడు. ఆయన మరికొన్ని తీవ్రమైన సంస్కరణలను కూడా ప్రవేశ పెట్టనున్నాడు. “ప్రజలు చాలా ఎదురు చూస్తున్నారు. కానీ, అన్నీ ఒక్కసారిగా కావాలనడం లేదు. రానున్న రోజుల్లో అసలైన ప్రగతి కోసం వాళ్ళున్యాయమైన కోరికను కోరుతు న్నారు,” అన్నాడాయన.