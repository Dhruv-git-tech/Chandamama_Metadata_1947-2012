గౌరిమీద అనుమానపడలేకపోయింది రత్నావతమ్మ. అలా అని ఇంకెవరినీ కూడా అనుమానించేట్టు లేదు పరిస్థితి. మౌనంగా ఊరుకున్నది.

నెల రోజులు దాటినా హారం ఆచూకీ తెలి యలేదు. పట్టుం వెళ్ళిన గౌరి, బుల్లిరాజుతో సహాతిరిగి వచ్చింది.

ఆ రోజు సాయంకాలం పెద్దకొడుకు సూర్యనారాయణరాజు పాలేరు శివుణ్ణిపిలిచి, “ఒరేయ్, నిన్ను ఇంటి పాలేరుగా కాకుండా మా అన్నదమ్ముల్లో ఒకడిగా భావిస్తున్నాను. నువ్వోక సహాయం చెయ్యాలి. ఎంతయినా నీ భార్య గౌరి చిన్నపిల్ల. ఏదో తెలియనితనంతో హారం తీసిందేమో లాలనగా అడిగి చూడు,” అంటూ మర్యాదగా చెప్పాడు.

శివుడు ఆ రాత్రే భార్యను అడిగాడు. గౌరి నేరుగా రత్నావతమ్మగారి దగ్గరికి వచ్చి,

“పెద్దమ్మగారూ, మీరు మా నాయనమ్మ లాగా అనిపించారు. అందుకే మీతో అంత చనువుగా ఉన్నాను. చెప్పిన పనులు చేయ డంతప్ప మరొకటి తెలియదు. లేనివాళ్ళమే గాని దొంగబుద్ధి మా వంశంలోనే లేదమ్మా. ఏ ప్రమాణం చేయమన్నా చేస్తాను,” అంటూ వలవలా ఏడ్చింది.

గౌరిని ఎలాగో సమాధానపరచి పంపేసినా, రత్నావతమ్మకు అచ్చొచ్చిన హారం పోయిందే అన్న బెంగమాత్రం రోజు రోజుకూ ఎక్కువ కాసాగింది.

అంతలో వేసవి ఎండలు ముదిరిపోయాయి. ఒకనాడు శివుడు వచ్చి, “అయ్యా, పెరటి బావి దాదాపుగా ఎండిపోయింది. పూడిక తీయించాల్సిందే. పనివాళ్ళను పురమాయించ మన్నారా?” అని అడిగాడు సూర్యనారాయణ రాజును.