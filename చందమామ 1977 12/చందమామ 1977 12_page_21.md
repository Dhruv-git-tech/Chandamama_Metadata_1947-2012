ఒక రోజున రామానందుడనే దైవజ్ఞుడు తన శిష్యగణంతో కాశీ వెళుతూ, మహంతీపురం చేరాడు. ఆ ఊళ్ళో వాళ్ళందరూ ఆయనను అడిగి తమ తమ కష్టాలు ఎప్పుడు ఏ విధంగా తీరి పోతాయో తెలుసుకుంటున్నారు. ఈ విషయం తెలిసి గో పాలకుడు రామానందుడి వద్దకు వెళ్ళి, తన దారిద్ర్యానికి కారణమూ, నివారణో పాయమూ తెలపమన్నాడు.

“నాయనా, నువు పెట్టి పుట్టలేదు. నీ దారిద్ర్యం తీరేది కాదు,” అన్నాడు రామానందుడు.

“స్వామీ, కనీసం నాకు చావు వచ్చి, ఈ లోకంనుంచి విముక్తి ఎప్పుడు కలుగుతుందో చెప్పండి,” అన్నాడు గోపాలకుడు.

“పక్కనున్న పట్టణంలో రామయ్య శెట్టీ, భీమయ్యశెట్టీ, సోమయ్యశెట్టీ అనే ముగ్గురు వ్యాపారస్థులున్నారు. వారు ఒక్కొక్కరూ నీకు ఒక బంగారు మొహరు ఋణపడి ఉన్నారు. ఆ బాకీ వసూలు చేసి, దాన్ని నువు అనుభవించగానే నీకు మరణం సంభవిస్తుంది,” అన్నాడు రామానందుడు.

గోపాలకుడు సంతోషంతో రామానందుడి వద్ద సెలవు పుచ్చుకుని, పట్టణం వెళ్ళి, ముగ్గురు వ్యాపారస్థులనూ కలుసుకుని, ఒక్కొక్కరినీ ఒక్కొక్క బంగారు మొహరు ఇయ్యమని అడిగాడు.