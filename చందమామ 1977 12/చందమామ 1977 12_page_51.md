వినిపించుకోక, “ప్రస్తుతానికి సుత్తి ఒకటి తెప్పించి పెట్టండి. తర వాత మాట్లాడదాం!” అన్నాడు.

సుత్తి వచ్చింది. దాన్ని తీసుకుని ఆచార్లు మళ్ళీ తలుపులు మూశాడు. ఈసారి, గదిలో నుంచి పెద్ద చప్పుళ్ళు వినిపించాయి.

కొంచెంసేపటికి తలుపులు మళ్ళీ కొద్దిగా తెరుచుకున్నాయి.

కరణంగారి తమ్ముడు ఆదుర్దాగా ఆచార్లును, “అన్నయ్య కెలా ఉంది?” అని అడిగాడు.

“ఆ సంగతి తరవాత చెబుతాను. ముందు గునపం ఒకటి వెంటనే కావాలి,” అన్నాడు ఆచార్లు.

ఎవరో గునపం తెచ్చి అనంతాచార్లకు అందించారు. దాన్ని తీసుకుని అతను మళ్ళీ తలుపులు మూశాడు.

ఈసారి బయట వేచివున్న వాళ్ళకు గదిలో నుంచి చాలా పెద్ద చప్పుళ్ళు వినిపించాయి.

లోపల వైద్యుడు ఏం చేస్తున్నది బయటివాళ్ళకు కొంచెం కూడా అర్థం కాలేదు. వారి ఆదుర్దా మరింత అయింది. కొందరు తలుపులమీద బాది, ఆచార్లను బయటికి రమ్మన్నారు. లోపలి నుంచి సమాధానం లేదు. చప్పుళ్ళు నిలిచిపోనూ లేదు.

“ఇక లాభం లేదు. తలుపులు బద్దలు కొట్టి సంగతేమిటో చూడండి. చెవులు గింగుర్లెత్తే, ఆ చప్పుళ్ళేమిటి!” అన్నాడు మునసబుగారు.

క్షణంలో తలుపులు పగలగొట్టారు. లోపల కరణంగారు పడుకుని ఉన్న మంచానికి సమీపంలో నేల మీద కూర్చుని, తన మందులపెట్టె తాళాన్ని పగలగొట్టటానికి మేకూ, సుత్తి, గునపమూ రకరకాలుగా ఉపయోగిస్తూ అనంతాచార్లు కనబడ్డాడు.

అది చూసి, అప్పటివరకూ ఆదుర్దా పడిపోతున్న వాళ్ళందరూ, ఒక్కసారి గొల్లున నవ్వారు.