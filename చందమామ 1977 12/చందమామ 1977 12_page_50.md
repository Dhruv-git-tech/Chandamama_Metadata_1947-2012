రామాపురం. మొత్తానికి అనంతాచార్లు ఒక్కడే వైద్యుడు. ఆయన వారం రోజుల క్రితం గ్రామాంతరం వెళ్ళి తిరిగి వస్తూనే, కరణంగారి మనుషులు తన కోసం వేచి వుండటం చూశాడు. విచారించగా, గ్రామకరణంగారు రెండు రోజులుగా మూసిన కన్ను తెరవకుండా జ్వరంతో పడి ఉన్నట్టు ఆచార్లుకు తెలిసింది. ఆయన అప్పటికప్పుడే మందుల పెట్టెతో సహా హుటా హుటి కరణంగారింటికి పరిగెత్తాడు.

కరణంగారికి జ్వరం హెచ్చుగానే ఉన్నది. ఆయన పడుకున్న గది ముందు చుట్టాలూ, ఊళ్ళో పెద్దలూ అనంతాచార్లు కోసం ఎదురు చూస్తున్నారు.

అనంతాచార్లు అక్కడికి చేరుతూనే ఎవరినీ పలకరించకుండా, తిన్నగా రోగి ఉన్న గదిలోకి వెళ్లి తలుపులు మూశాడు.

రోగుల్ని ఏకాంతంగా పరీక్షంచటం ఆయన అలవాటు.

అయితే ఎంత సేపటికీ ఆచార్లు రాకపోయేసరికి, లోపల ఏం జరుగుతున్నదోనని బయటివాళ్ళకు అదుర్దా పుట్టింది.

ఇంతలో ఆచార్లు తలుపులు ఓరగా తెరిచి, కరణంగారి పెద్దబ్బాయితో, “బాబూ, ఒక పెద్ద మేకు తెప్పించి పెడతావూ ?” అన్నాడు.

ఆచార్లు తెమ్మన్న మేకు క్షణాల మీద వచ్చింది. ఆచార్లు దాన్ని తీసుకుని తలుపులు వేసుకున్నాడు.

లోపలినుంచి చిన్న చిన్న చప్పళ్ళు వినిపించాయి. కొంతసేపయాక తలుపులు మళ్ళీ కొద్దిగా తెరుచుకున్నాయి. ఆచార్లు బయటికి తొంగి చూసి, కరణంగారి కెలా ఉన్నదని మునసబు ఆడిగిన ప్రశ్న