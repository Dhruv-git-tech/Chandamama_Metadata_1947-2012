ఇలాగే కొట్లాడుకునే వాళ్లు. చివరకు మంచి ఉపాయం పన్ని, ఇద్దరికీ సఖ్యత కలిగించాను," అన్నాడు కామందు.

"ఆ ఉపాయ మేదో నాకూ చెప్పండి, బాబూ!" అన్నాడు వీరయ్య.

"ఇద్దరు శత్రువులు ఏకం కావాలంటే వాళ్ళకు తమకన్న బలమైన శత్రువు దాపరించాలి!" అన్నాడు కామందు.

"వాణ్ణి ఎక్కడ వెతికేది, బాబూ ?" అన్నాడు వీరయ్య.

"సువే!" అన్నాడు కామందు నవ్వుతూ.

తను ఏం చెయ్యాలో వీరయ్య గ్రహించాడు. అతను ఆ సాయంత్రం కామందు ఇంటినుంచి ఎర్ర ఆవును తోలుకుని వెళ్లాడు. అత్తా కోడళ్లు ఇద్దరూ ఆ ఆవును చూస్తూనే అతని మీద విరుచుకుపడ్డారు.

"బతికి నన్నాళ్లు బతకవు, చిన్న వాళ్ళను శాపనార్ధాలు పెడతావు, బుద్ధి లేదూ?" అని వీరయ్య తల్లిని నానా మాటలూ అన్నాడు.

మొగుడు తన పక్షం అవుతాడని ఆశపడి, ఇందిర మరింత నోరు ఝూడించింది.

"నీ పని ఏదో నువు చూసుకో. మగ వాళ్ల వ్యవహారాల్లో జోక్యం చేసుకోకు. కామందు ఆవు నిస్తా నన్నాడు. నాకు నచ్చిన ఆవు నేను తెచ్చుకున్నాను. దీన్ని గురించి ఏమైనా మాట్లాడావంటే, దీన్ని బాదినట్టే నిన్నూ బాదుతాను," అన్నాడు వీరయ్య పెళ్ళాంతో.

అతను అలా రెండురోజులపాటు తల్లిని కొట్టినంత పనిచెయ్యటమూ, పెళ్ళాన్ని నిజంగానే కొట్టటమూ చేసే సరికి, ఆడవాళ్ళిద్దరూ సఖ్యమయారు. వాళ్లకు వీరయ్య అంటే భయం పట్టుకున్నది. అతను ఇంట్లో ఉన్నంతసేపూ కుక్కిన పేలలా ఉండి, బయటికి వెళ్లగానే అతనిమీద ఒకరికొకరు చాడీలు చెప్పుకునేవారు. ఇద్దరి మధ్యా అన్యోన్యత ఏర్పడింది.