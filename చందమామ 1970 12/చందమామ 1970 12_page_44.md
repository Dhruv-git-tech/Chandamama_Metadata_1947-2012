ఒక గ్రామంలో ఆమిత దురాశాపరుడూ, దుష్టుడూ అయిన భూస్వామి ఉండేవాడు. ఒక సంవత్సరం అతను నలభైఎకరాల మామిడితోట వేశాడు. మొక్కలకు నీళ్ళు పోయటానికి. తోటకు కాపలా కాయటానికి మనిషిని పెట్టదలచి, భూస్వామి రంగయ్య అనే పేదవాణ్ణిపిలిచి, “చూడు, రంగయ్యా! మామిడి మొక్కలు కాపుకు వచ్చేదాకా నీళ్ళు పోస్తూ కాపలాకాస్తూ ఉండినట్టయితే, అవి కాపుకు రాగానే నీకో నాలుగెకరాలిస్తాను,” అన్నాడు.

రంగయ్య సరే నన్నాడు. అతను ఆ తోటలోనే చిన్న ఇల్లు వేసుకుని, మొక్కలకు నీళ్ళు పోస్తూ, తోటకు కాపలా కాస్తూ నాలుగేళ్ళు గడిపాడు. నాలుగోఏడు తోట కాపుకు వచ్చింది. రంగయ్య భూస్వామితో, “తోట కాపుకు వచ్చింది. వచ్చి చూచుకోండి,” అన్నాడు.

భూస్వామి తనకున్న భూముల్లో ఎందుకూ పనికిరాని బంజరు నాలుగెకరాలు చూపించి, “ఇదే నేను నీ కివ్వదలచిన భూమి. దీన్ని సాగుచేసుకో,” అన్నాడు రంగయ్యతో.

రంగయ్య భూస్వామితో, “నాలుగెకరాల మామిడితోట ఇస్తానని ఇలా మోసం చెయ్యటం ధర్మం కాదు. అన్నమాట ప్రకారం మామిడితోట ఇప్పించండి,” అన్నాడు.

భూస్వామి రంగయ్యతో, “నేను నీకు నాలుగెకరాలు ఇస్తానన్నాను గాని, నాలుగెకరాల మామిడితోట ఇస్తాననలేదు. అదీ గాకతోట అంతా కాపుకు రాలేదు. కావలిస్తే చూడు,” అంటూ పూతా, పిందే లేని రెండు గొడ్డుమోతు చెట్లను చూపించాడు.

చేసేదేమీలేక రంగయ్య, భూస్వామి చేసిన మోసానికి విచారిస్తూ ఇంటికి వెళ్ళాడు.