ఆమె ఇచ్చిన పస్తువులను తీసుకుని గోవిందుడు కోట కేసి బయలు దేరాడు. కోటను చేరుకుని, ముసలి రాకసిని చూసి, గోవిందుడు తన కేదన్నా పని ఇప్పించ మన్నాడు.

వీడు కూడా ఆవుల కోసమే వచ్చాడని పసికట్టి రాకసి, “సరే, నా ఆవులను చూసు కుంటూ ఉండు,” అని లోపలికి వెళ్ళి పాలు తెచ్చి, ఎంతో ఆప్యాయంగా వాణ్ణి తాగమన్నది.

“తాగకు! అందులో విషం ఉన్నది!” అని పండు గోవిందుణ్ణి హెచ్చరించింది.

రాకసి కన్ను కప్పి గోవిందు డాపాలను అవతల పారబోశాడు.

పాలు తాగి కూడా గోవిందుడు బతికే ఉన్నందుకు రాకసి ఆశ్చర్యపోయి, “అక్కడ పడక ఉన్నది. వెళ్ళి పడుకో. చాలా పొద్దుపోయింది,” అన్నది.

“పడుకోకు. కందకంలో పడతావు,” అని పండు గోవిందుణ్ణి హెచ్చరించింది.

రాకసి వెళ్ళిపోయాక గోవిందుడు పడక ఎత్తి చూస్తే దాని కింద ముళ్ళకంచెలతో నిండిన లోతైన గొయ్యి కనిపించింది. రెండోసారి తన ప్రాణం దక్కినందుకు గోవిందుడు సంతోషించాడు. రాకసి మటుకు

గోవిందుడు చచ్చాడే అనుకుని, నిశ్చింతగా నిద్రపోయింది.

గోవిందుడు రాజకుమారుల కోసం కోట అంతా గాలించాడు. వాడికి రాజకుమారుల శవాలున్న పెట్టె కనబడింది. వికారాకారం గల స్త్రీ చెల్లెలి శవం మాత్రం కనిపించ లేదు. రాజకుమారుల శవాలను మోసుకు పోవటం సాధ్యం కాదు. అందు చేత వాడు ఇక తనకు పండు అవసరం ఉండదని నిశ్చయించుకుని, దాని విత్తనం తీసి నీటిలో అరగదీసి, ఆ నీళ్ళు రాజకుమారులపై చల్లాడు. వాళ్ళు వెంటనే బతికి, గోవిందుణ్ణి గుర్తుపట్టారు.