“నా పేరు ప్రతాపచంద్రుడు. నేను ఈ పరాయి నగరంలో రాత్రివేళ యింత సాహసానికి ఒడిగట్టటానికి కారణం, ప్రేమ!” అన్నాడు కాలు తెగినవాడు.

“పేరులో తప్ప మీలో ప్రతాపం లేదు, ప్రతాపచంద్రా! మీ ప్రవర్తనా, చేయబూనిన పనీ: పిరికివాళ్ళూ, దుష్టులూ చేసేది. సరే, ప్రేమ అన్నారే, ఏమిటా ప్రేమ?” అని అడిగాడు జీవదత్తుడు.

ప్రతాపచంద్రుడు బాధతో మధ్య మధ్య మూలుగుతూ, ఖడ్గ జీవదత్తులకు, తాను రాకుమారి పద్మావతిని ప్రేమించాననీ, ఆమె మహావీడుణ్ణి తప్ప వివాహ మాడనని ప్రతిన బట్టటంతో, తన మిత్రులతో కలిసి, ఈ నగరం వచ్చి ఆమెను అపహరించుకు పోజూశాననీ చెప్పాడు. కాని, తన ప్రయత్నానికి ఆటంకంగా ఖడ్గ, జీవదత్తులు కనిపించా రనీ—అందుకే ముందు వాళ్ళను తుద ముట్టించేందుకు ప్రయత్నించాననీ అన్నాడు.

ప్రతాపచంద్రుడు రాకుమారిని అపహరించుకు పోవటానికి, తామిద్దరూ ఎలా ఆటంకంగా పరిణమించారో ఖడ్గ జీవదత్తులకు అర్థం కాలేదు. చావు బతుకుల మధ్య పూగిసలాడుతున్న వాడి మాటలు హేతు బద్ధంగా వుండే అవకాశం లేదన్నాడు జీవ

దత్తుడు, ఖడ్గవర్మతో. ఇంతలో కాపలా వాడు ఒక యువవైద్యుణ్ణి అక్కడికి తీసుకువచ్చాడు.

ఈ వచ్చిన యువవైద్యుడు రాజవైద్యుడి దగ్గిర వైద్యవిద్య నేర్చుకుంటున్నవాడు. అతడికి యీ నాటివరకూ సొంతాన ఎవరికీ చికిత్స చేసే అవకాశం చిక్కలేదు. అందు వల్ల బాధతో మూలుగుతున్న ప్రతాప చంద్రుణ్ణి చూస్తూనే, “ఆహా, కాలు తెగి పోయిందా? కుడికాలై పోయిందిగాని, ఎడమ కాలైతే తిరిగి కుట్టి, కట్లు కట్టేసి వుందును,” అన్నాడు వెంట తెచ్చుకున్న సంచీలోంచి మందుమాకులు తీస్తూ.