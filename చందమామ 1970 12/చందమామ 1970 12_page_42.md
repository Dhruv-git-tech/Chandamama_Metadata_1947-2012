# అన్నదమ్ములు

ఒక వూళ్ళో పరంధామయ్యి అనే ఆయన ఉండేవాడు. ఆయనకు ఇద్దరు కొడుకులు. రత్నాల్లాటి వాళ్ళు. పెద్దవాడి పేరు రామయ్యా, చిన్నవాడి పేరు లక్ష్మయ్యానూ.

వాళ్ళు నిజంగా రామలక్ష్మణులే. ఒక రంటే ఒకరికి పంచప్రాణాలు. వాళ్ళు పెద్దవాళ్ళయి పెళ్ళి చేసుకున్నారు. పెళ్ళాలు కాపరాలకు కూడా వచ్చారు.

కొంత కాలానికి వాళ్ళ తల్లి దండ్రులు పోయారు. అయినా ఆ అన్న దమ్ములు ఒకే కుటుంబంగా వుండి, తమ పాలాన్ని కలిసే చేసుకుంటున్నారు. అన్న భోజనానికి వెళ్ళినప్పుడు తమ్ముడు పాలం దగ్గిర ఉండే వాడు. తమ్ముడు భోజనానికి వెళ్ళినప్పుడు అన్న పాలందగ్గిర వుండేవాడు.

కాలం గడిచింది. రామయ్యకు సంతానం కలగలేదు. కాని తమ్ముడు లక్ష్మయ్య అయిదుగురు బిడ్డల తండ్రి అయాడు.

ఈ తేడాతోబాటు వాళ్ళ పెళ్ళాల మధ్య ఇంటి పని చెయ్యటం వీషయంలో కలతలు ఆరంభమయాయి.

ఈ పోట్లాటలు వదిలించుకోవటానికి ఒకటే దారి కనిపించింది. అదేమిటంటే, ఇల్లూ, పాలమూ పంచేసుకుని, వేర్లు పడి పోవటం. రామయ్యా, లక్ష్మయ్యా ఆ పనే చేసేశారు. కాని వాళ్ళ మధ్య ఉండే ప్రేమాభిమానాలు మాత్రం ఏమీ చెడలేదు. పాలం దగ్గిర ఎప్పటిలాగే ఉండేవాళ్ళు.

ఒక ఏడు పాలాలు విరగపండాయి. అన్నదమ్ము లిద్దరూ పంటలు కోయించి, కుప్పలు నూర్పించి, ధాన్యం రాసులు పోయించారు. ఇంక ధాన్యాన్ని ఇళ్ళకు చేర్చటమే తరవాయి అన్నమాట.

ఆ రాత్రి రామయ్య పాలంలో రామయ్యా, లక్ష్మయ్య పాలంలో లక్ష్మయ్యా కాపలా ఉన్నారు.