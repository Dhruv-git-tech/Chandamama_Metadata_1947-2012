“తీరిక సమయాన్ని వృథా చేసుకోకు. చిన్నదైనా మన గ్రంథాలయంలో, ఎన్నో కొత్త గ్రంథాలున్నవి, అవి చదువు. కొత్త విద్యలు నేర్చుకో. ఆటపాటలతో, ఆర్హాటాలతో, వృథా కబుర్లతో సమయం వృథా చేసుకున్నాక - నేను పక్కన వున్నా నీకు తప్పక విసుగ్గా వుంటుంది,” అన్నాడు వసంతుడామెతో.

అలా ఒక సంవత్సరం గడిచింది. వినీల ఈ జీవితానికి అలవాటు పడింది కానీ, భర్త దగ్గర లేనప్పుడామెకు అసంతృప్తిగా వుండేది.

వనంతుడు గొప్ప పరిపాలనాదక్షుడు. అయన మంత్రులను, రాజోద్యోగులను అప్రమత్తులుగా వుంచుతూ, తన శాసనాల వల్ల ప్రజలకు మేలు జరిగేలా చూసేవాడు.

సమర్థుడైన రాజే నెల జీతానికి పనిచేయడంతో, మిగతా వారు అంతకంటే తక్కువ జీతానికే పనిచేయసాగారు.

ఇలా వుండగా, ఒక రోజున విన్యాసుడనే తాపసి, వసంతుణ్ణి చూడవచ్చాడు. వసంతుడాయనకు సకల మర్యాదలూ చేసి గౌరవించాడు. అయన వసంతుణ్ణి మెచ్చుకుని తను వచ్చిన పని చెప్పాడు:

విన్యాసుడు చాలా ఏళ్ళుగా హిమాలయాల్లో తపస్సు చేసి, అంతులేని తపోబలాన్ని సంపాదించాడు. దేవుడాయనకు ప్రత్యక్షమై, “తపాధనా! నువ్వు ప్రజాక్షేమాన్నే కోరే నిజాయితీ పరుడైన ఒకే ఒక్కరాజు కోరిక తీర్చివచ్చాక, నీకు మోక్షం ప్రసాదిస్తాను, వెళ్ళు!” అని చెప్పాడు.

అలాంటి రాజులెక్కడున్నారా అని వెదుకుతూ బయల్దేరిన విన్యాసుడి కింతవరకూ, ప్రసేనజిత్తు అనే రాజర్షి తప్ప ఇంకెవరూ దారకలేదు.

అయితే, ప్రసేనజిత్తు, విన్యాసుడితో, “మహాతపస్వీ! నేను రాజర్షిని. నాకే కోరికలూ లేవు. నా రాజ్యం సదా సుభిక్షంగా వుండాలన్నదొక్కటే, నా కోరిక. ఆ కోరిక ఎంతవరకు సమంజసమో, నాకు తెలియదు. అయితే, కర్పూర దేశాన్నేలే వసంతుడు నిజాయితీలో నన్ను మించినవాడని, నా అభిప్రాయం. తమరాయనను కలుసుకున్నాక, ఏదో ఒక నిర్ణయానికి రావచ్చు,” అన్నాడు.