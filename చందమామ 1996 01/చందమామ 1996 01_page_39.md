“కలల పరమార్థం చెప్పగల మహాత్ములు మరేనా, స్వామీ?” అని అడిగింది.

“కలల మర్మం అడిగితే చెప్పగలను కానీ, నేను మహాత్ముణ్ణి మాత్రం కాదు!” అని బైరాగి ఇసుకలో రాశాడు.

చామంతి అది చదివి, తనకు వచ్చిన పీడకల గురించి వివరంగా చెప్పి, “ఈ దిక్కు మాలిన కలకు అర్థమేమిటో సెలవివ్వండి, స్వామీ!” అన్నది.

బైరాగి కాసేపు కళ్ళు మూసుకుని తెరిచి, “నువ్వు కలలో చూసిన దాని పేరు సమయానికి గుర్తురావడం లేదు. అది పాపులను నరకానికి చేరవేసే సాధనం. నువ్వుక్కడికి త్వర లోనే ప్రయాణం కట్టబోతున్నావు!” అంటూ

ఇసుకలో రాశాడు. అది చదివి చామంతి అదిరిపడి, “అదేమిటి, స్వామీ! నేను కలలో చూసిన నలుగురు మనుషులూ, దేన్నో మేఘాల మధ్యగా మోసుకుపోతున్నారు. నరకం ఎక్కడో భూమికి దిగువనుంటుందంటారు గదా?” అని అడిగింది.

ఆ ప్రశ్నకు బైరాగి గుబురు గడ్డంలోనే చిరునవ్వు నవ్వుకుని, “నువ్వు చూసినవి మేఘాలు కాదు. కింకరులు పెట్టే హింసలకు ఓర్చుకోలేక పాపులు వదిలే నిట్టూర్పుల అవిరులు!” అని ఇసుకలో రాశాడు.

చామంతి ఆ మాటలు చదివి మూర్ఛ పోబోయినదల్లా తమాయించుకుని, బొంగురు పోయిన గొంతుతో, “పెళ్ళయి పట్టుమని పది నెలలు కాలేదు, స్వామీ! ఇంకా పిల్లా వీచూ అంటూ లేదు. అప్పుడే ఈ అరిష్టం ఏమిటి, స్వామీ? ఆ వెనక ఏడుస్తూ వచ్చే ముసలావిడ, మా అమ్మేనా, స్వామీ?” అని అడిగింది.

“ఆ వెనక వచ్చేది మీ అమ్మ కాదు, అత్త గారు. ఈ ప్రపంచంలో నిన్ను మనసారా ప్రేమించేది ఆమె మాత్రమే! తన ఒక్కగా నొక్క కొడుకును, తనతదనంతరం ప్రేమగా కనిపెట్టుకుని వుండి, తమ వంశాన్ని నిలబెట్టే నువ్వంటే ఆమెకు అమితమైన ప్రేమ. నిన్ను మంచం మీది నుంచి, కింద నేలమీద పడుకోబెట్టే రోజున, గుండెలు పగిలేలా దుఃఖించేది ఆమే! అటువంటి ఉత్తమురాలిని పొరుగింటి కుక్కకన్నా హీనంగా చూస్తూ,