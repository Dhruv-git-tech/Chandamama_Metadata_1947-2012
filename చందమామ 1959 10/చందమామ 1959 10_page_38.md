బెలారియన్, అతని పెంపుడు కొడుకులూ తమ అతిథిని గుర్తించారుగాని, చచ్చి పోయినవారు మళ్లీ బతకరు గనక, మనిషిని పోలిన మనుషులుండరా అనుకున్నారు.

ఓడిపోయిన రోము సేనాపతి సింబ లైన్తో, “మహారాజా, యుద్ధ ఖైదీలను డబ్బు తీసుకుని విడిచిపుచ్చే ఆచారం మీకు లేదని, వారిని మీరు ఉరి తీస్తారని నేను విన్నాను. నామటుకు నేను నిశ్చింతగా ప్రాణాలు వదులుతాను, కాని నాకు ఎంతో ప్రేమగా సేవ చేసిన ఈ యువకుడి ప్రాణాన్ని మాత్రం తీయవద్దని నా ప్రార్థన,” అంటూ ఇమొజెన్‌ను చూపాడు.

ఇమొజెన్‌ను చూసి గుర్తించకపోయి నప్పటికీ సింబలైన్‌లో సహజ వాత్సల్యం అంకురించింది. “నాయనా, నీ ప్రాణం తీయను, నీకు ఏదైనా వరం కావాలంటే కోరుకో!” అన్నాడాయన.

“నా ప్రాణంకోసం అడగకేం!” అన్నాడు రోము సేనాపతి ఇమొజెన్‌తో.

ఇమొజెన్ విచారంతో, “దానికన్న నాకు ముఖ్యమైనది వేరే ఉన్నది, నేనేం చెయ్యను?” అన్నది. ఆమె ఇయాకిమో చేతికేసి చూస్తూ, “ఆ మనిషికి ఆ ఉంగరం ఎలా వచ్చిందో నిజం బయట పెట్టించండి. అదే నేను కోరే వరం” అన్నది రాజుతో.