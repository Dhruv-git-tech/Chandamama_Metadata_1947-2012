అప్పటివరకూ చావుభయం, ఆ తర వాత నీళ్లమునకతో వడవడ వణికిపోతున్న మరుగుజ్జువాడు, జయశీలుడూ, సిద్ధ సాధకుల కేసి కళ్ళు చికిలించి చూస్తూ, ''అయ్యా, తన సేనానాయకుణ్ణి, మనుషులను తినే చెట్టు నుంచి కాపాడినందుకు, మా గడేకారిరాణి తమకు తప్పక మంచి బహుమానం యిస్తుంది,'' అన్నాడు.

జయశీలుడు, మరుగుజ్జువాడి కేసి ఆశ్చర్యపోతూ చూసి, ''ఈ ప్రాంతాలను పాలిస్తూ ఒక రాణీ, ఆ రాణీకి సైనికులూ, ఆ సైనికులకు నీబోటివాడు. సేనానాయకుడూ వున్నారన్నమాట! వింతగా వుంది,'' అన్నాడు.

''జయశీలా, అన్నిటికన్నా వింత, యీ ప్రాణులను తినే చెట్టు. ఇలాంటి చెట్టు వున్నవని వినటమేతప్ప, యీనాటి వరకూ చూడలేదు,'' అంటూ సిద్ధ సాధకుడు చెట్టు వెనక్కు వెళ్ళి. గట్టిగా చప్పట్లుచరుస్తూ, ''జయశీలా, యీ రాకసిచెట్టుది మామూలు ఆకలి కాదు; కుంభ కర్ణుణి ఆకలి! ఇక్కడికొచ్చి చూడు, ఎన్ని జంతు, మానవ కంకాళాలు పడి వున్నవో,'' అన్నాడు.

జయశీలుడు, సిద్ధసాధకుడి దగ్గిరకు పోయి, దిగువున పల్లంలోనూ, పొదల మీదా చెల్లాచెదరుగా పడి వున్న చాలా కంకాళాలను చూశాడు. అలా చూస్తూ, అతడు చెట్టుకొమ్మల కిందికి వచ్చేసరికి, దిగువగా వున్న కొమ్మ ఒకటి జయ్ఞమంటూ వంగి, అతణ్ణి పట్టుకోబోయింది. జయశీలుడు చప్పన దూరంగా పరిగెత్తి పోయి, వింతపడుతూ చెట్టు కేసి చూడ సాగాడు.

మరుగుజ్జు సేనాని, తన వాహనం అయిన కొండ పాటేలును కళ్ళెం పట్టుకుని నడుపుతూ, జయశీలుడూ, సిద్ధ సాధకుల ముందుకు వచ్చి, ''అయ్యా. నన్ను ప్రాణాపద నుంచి కాపాడి, గడే కారిజాతికి చాలా మేలు చేశారు. రండి, రాణిగారి దగ్గరకు వెళ్ళాదం,'' అన్నాడు.