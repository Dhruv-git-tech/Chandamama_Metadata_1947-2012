ఐకమత్యం!

వీరభద్రయ్య అనే అతను, పారుగూళ్ళ వున్న తన మిత్రుడు రామేశాన్ని చూసేందుకు వెళుతూ, మార్గమధ్యంలో జరుగుతున్న ఒక సంతలోని దుకాణంలో రెండు పటాలు కొన్నాడు. అందులో ఒకటి శివుడి పటం, రెండవది విష్ణుపటం.

మిత్రుది ఇల్లు చేరగానే వీరభద్రయ్య, “ఒరే, రామేశం! నీకు బహూకరించాలని కొని తెచ్చాను,” అంటూ పటాలను రామేశానికిచ్చాడు.

రామేశం మహదానందంగా వాటిని తీసుకుని, గూటిలోనుంచి రెండు మేకులను వెదిక తీసి పదేళ్ళ కొడుకు బుజ్జెతో, “ఒరే, బుజ్జె! పక్కింటికి వెళ్ళి సుత్తి తీసుకురా. గోడకు మేకులు కొట్టి పటాలు తగిలిద్దాం,” అన్నాడు.

బుజ్జె పక్కింటికి వెళ్ళి తిరిగి వస్తూనే, “వాళ్ళింట్లో సుత్తి లేదన్నారు, నాన్నా!” అని చెప్పాడు.

“అలా అయితే, ఎదురించి నారాయణ నడుగు,” అన్నాడు రామేశం.

అక్కడా లేదన్నారంటూ బుజ్జె తిరిగి వచ్చి చెప్పాడు. రామేశం విసుకుక్కుని, మరి రెండు మూడిళ్ళకు కొడుకును పంపాడు. అ ఇళ్ళవాళ్ళూ సుత్తి లేదన్నారు.

దానితో రామేశం అగ్రహం తెచ్చుకుని వీరభద్రయ్యతో, “చూశావా, భద్రం మా ఊరి వాళ్ళతంతు. నేనిప్పుడు బుజ్జెని పంపిన అందరి ఇళ్ళల్లోనూ సుత్తి వుంటుంది. కానీ ఎవ్వరూ ఇవ్వరు. ఇలా అయితే మనలో ఐకమత్యం ఎలా వుండి చస్తుంది?” అన్నాడు.

వీరభద్రయ్య తలూపి వూరుకున్నాడు. అప్పుడు రామేశం, కొడుకుతో, “సరే, ఎవ్వరూ ఇవ్వకపోతే ఏంచేస్తాం! వెనకగదిలోని పాతభోషాణంలో మన సుత్తేవుంది, పట్టుకురా,” అన్నాడు.

ఇది విని వీరభద్రయ్య తెల్లబోయాడు.

— కె. హనుమంతరావు