సుగ్రీవుడూ, రాముడూ, ఉన్న చోటికి వెళ్ళాడు. “ఇంద్రజిత్తు చచ్చాడు,” అని లక్ష్మణుడు చెప్పగానే, రాముడు అతణ్ణి కౌగలించుకుని, “ఇక రావణుడూ చచ్చిన వాడే. లక్ష్మణా, నువ్వు చేసినది చాలా గొప్ప పని!” అన్నాడు.

వైద్యంలో నిపుణుడైన సుషేణుడు వచ్చి, లక్ష్మణ విభీషణులకు గుచ్చుకున్న బాణాలు తీసేసి, చికిత్స చేశాడు. వానరసైనికులు ఉత్సాహంతో గంతులు వేయసాగారు.

దేవేంద్రుణ్ణి సైతం జయించిన ఇంద్రజిత్తు లక్ష్మణుడి చేతిలో చచ్చిపోయాడని వినగానే రావణుడు మూర్ఛపోయాడు. అతను స్పృహ తెలిసి ఇంద్రజిత్తు కోసం చాలాసేపు దుఃఖించి, దుర్భరమైన రోషంతో, “అస్తమానమూ రాముణ్ణే ధ్యానించే సీత బతికి ఉండటం

దేనికి? ఇప్పుడే చంపేస్తాను!” అంటూ కత్తిదూసి సీత ఉన్న చోటికి వేగంగా బయలుదేరాడు: అతణ్ణి మంత్రులూ, భార్యలూ వెంబడించి రాసాగారు. మంత్రులు వారించటానికి యత్నిస్తే రావణుడు వినిపిం చుకోలేదు.

సీత అతడి రౌద్రాకారాన్ని అంత దూరం లోనే చూసి తనకు చావు మూడిందని భయపడింది. ఆనాడే హనుమంతుడి వీపు మీద ఎక్కి రాముడి వద్దకు వెళ్ళిపోనందుకు పశ్చాతాపపడింది.

చిట్టచివరకు రావణుడికి సుపార్శ్వుడనే మంత్రి అడ్డంపడి, “నీ వంటి బుద్ధిమంతుడు ఆడదాన్ని చంపటమేమిటి? చేతనయితే సీతను వశపరుచుకో. ఈ కోపమంతా రాము డిపైన చూపించు. ఇవాళ కృష్ణ చతర్దశి.