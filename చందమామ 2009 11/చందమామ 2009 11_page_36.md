తొందరపాటు

రత్నగిరి సంస్థానాధీశుడు రత్నభూపతి వేటకు వెళ్ళి, ఒక పులి వెంటబడి, పరివారానికి దూరమై దారి తప్పాడు. దారి తెలుసుకుని తిరిగి రాజభవనానికి చేరేసరికి బాగా పొద్దుపోయింది. అర్ధరాత్రి సమయంలో ఆయన శయనగృహంకేసి వెళుతూండగా గవాక్షం గుండా శయనమందిరంలో కని పించిన దృశ్యం చూసి దిగ్గ్భాంతి చెందాడు. తన తల్పంపై పరాయి పురుషుడొకడు పడుకుని ఉన్నాడు! తలపై పిడుగుపడ్డట్టు హతాశుడయ్యాడు రాజు. పట్టరాని ఆవేశంతో ఒరలోని ఖడ్గాన్ని తీసి పడకమీది వ్యక్తి తల తెగటార్చడానికి ముందుకు అడుగువేయబోయాడు.

అంతలో, “ఆగండి, ప్రభూ!” అంటూ అటుగా వచ్చిన రాణిగారి ప్రధాన పరిచారిక రాజును అడ్డుకున్నది. రాజు మానసిక స్థితిని గ్రహించిన పరిచారిక, “ఆవేశపడకండి, ప్రభూ! తమ తల్పంపై ఉన్నది మహారాణిగారే. విచిత్ర వేషధారణ అంటే రాణిగారికి మహాసరదా అని మీకు తెలుసుకదా. సాయంకాలం ఆమె రాజ్యాధికారి వేషం వేశారు. వేషం చక్కగా ఉందని అందరూ ప్రశంసించడంతో దాన్ని మీకు చూపాలన్న ఉత్సాహంతో మీ రాక కోసం ఎదురుచూస్తూ చూస్తూ అలాగే మీ పడకపై పడుకుని నిద్రపోయారు,” అన్నది.

“ఎంత ఘోరం జరిగిపోయేది! సమయానికి వచ్చి నా ప్రాణ సమానమైన మహారాణి ప్రాణాలు కాపాడావు!” అంటూ రాజు ఖడ్గాన్ని ఒరలో ఉంచాడు.

అప్పటికి నిద్రలేచిన మహారాణిని మందహాసంతో సమీపించాడు. రాజు తొందరపాటుతో అపార్టం చేసుకుని ఆవేశానికి లోనైనందుకు లోలోపల సిగ్గుపడుతూ, అమాయకంగా నవ్వుతూన్న మహారాణి తలను ఆప్యాయంగా నిమురుతూ పక్కన కూర్చున్నాడు. -రత్నకుమార్

పాతాళదుర్గం సీరియల్ కావాలా? telugu.chandamama.com లో ధారావాహికలు చూడండి