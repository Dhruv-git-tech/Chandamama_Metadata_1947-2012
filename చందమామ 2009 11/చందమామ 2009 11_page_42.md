భారత దర్శిని

## కలపతో నిర్మితమైన మఠం

హిమాచల్ ప్రదేశ్ లాహౌర్ స్పిటి జిల్లా, టుండే గ్రామ సమీపంలోని కొండమీద వెలసిన గురుఘంటాల్ మఠం 800 సంవత్సరాల నాటిది. త్రిలోకనాథ్ ఆలయం అని కూడా పిలువబడే ఈ మఠాన్ని గురు పద్మసంభవుడు నెలకొల్పాడు.

ద్రుక్సా కోవకు చెందిన ఈ మఠం కలపతో నిర్మితమైనది. ఈ మఠంలో బోధిసత్వ అవలోకితేశ్వర విగ్రహం ప్రధానమైనది. మఠం తెల్ల చలువరాతి శిఖరభాగాన్ని పద్మసంభవుడే ప్రతిష్ఠించాడు. ఈ మఠంలో గురుపద్మ సంభవుడు, బ్రిజేశ్వరీ దేవి, మరికొందరి లామాల విగ్రహాలు కూడా ఉన్నాయి.

## ఇంటింటా త్రాచుపాములు

పాములున్న ఇంట్లో కాపురం చేయగలమా? ఎవరినడిగినా సాధ్యపడదనే అంటారు. అయితే, మహారాష్ట్రలోని షోలాపూర్ జిల్లా, షెట్పాల్ గ్రామంలో ప్రజలు పాములతో సహజీవనం సాగిస్తున్నారు.

త్రాచుపాములు ఇల్లంతా కలయ తిరుగుతున్నా ఇంతవరకు ఒకరినికూడా కాటేసినట్టుగానీ, దాని ద్వారా మరణించినట్టుగానీ దాఖలాలు లేవు!

ఈ జిల్లాలో పాముకాటు ప్రమాదు నుంచి ప్రజలను రక్షించే ఆలయాలు కూడా ఉండడం విశేషం. మోడింబ్ సమీపంలోని షేట్పల్‌లోని సిద్ధేశ్వర ఆలయంలో 1974 వ సంవత్సరంలో వందమందికి పైగా పాముకాటుకు గురైన వారికి స్వస్థత సమకూరినట్టు ప్రజలు చెబుతున్నారు.