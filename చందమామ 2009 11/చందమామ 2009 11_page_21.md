దరితోనూ హనుమంతుడు ఒకేసారి భయం కరంగా యుద్ధం చేశాడు. రాక్షసులను అదేపనిగా హనుమంతుడు మట్టుపెట్టుతూ ఉండటం చూసి ఇంద్రజిత్తు తన రథాన్ని అతనికేసి నడిపించాడు. ఇంద్రజిత్తు వేసే బాణాలతో తీవ్రంగా గాయపడి హనుమంతుడు, “దుర్మార్గుడా, నువ్వు నిజంగా వీరుడైతే ఆయుధాలు లేకుండా వట్టి చేతులతో నాతో యుద్ధం చెయ్యి,” అని అతడికేసి వెళ్ళాడు.

“ఇంద్రజిత్తు హనుమంతుణ్ణి బాణాలతో చంపెయ్యగలడు. నువ్వు వెళ్ళి ఇంద్రజిత్తు నెదుర్కొని యుద్ధం చేసి చంపెయ్యి,” అని లక్ష్మణుడితో విభీషణుడన్నాడు.

వెంటనే ఇద్దరూ కలిసి నికుంభిలకేసి వెళ్ళారు. అది నల్లని రాక్షసిలాగు కనిపించే జమ్మిచెట్టు కింద ఉన్నది. ఇక్కడే ఇంద్రజిత్తు

భూతాలకు బలులిచ్చి, యుద్ధానికి బయలు దేరుతాడు.

“లక్ష్మణా, ఇంద్రజిత్తు జమ్మిచెట్టును ప్రవేశించక ముందే అతణ్ణి రథాశ్వసారథి సహితంగా నిర్మూలించు,” అన్నాడు విభీషణుడు. లక్ష్మణుడు చప్పున జమ్మిచెట్టు వద్దకు వెళ్ళి, ఇంద్రజిత్తును తనతో యుద్ధా నికి రావలసిందిగా పిలిచాడు.

ఇంద్రజిత్తు లక్ష్మణుడితో ఏమీ అనక, విభీషణుడి కేసి తిరిగి, “విభీషణా, నీకు కులాభిమానం లేదు. ఈ గడ్డ మీద పుట్టి పెరిగిన వాడివి నాకెలా ద్రోహం తలపెట్టావు? నీకు బంధుత్వం గాని, మమకారం గాని, ధర్మం గాని లేదు. అయిన వారిని వదిలి శత్రువులకు భృత్యుడవయ్యావు! అయిన వారి మధ్య గౌరవంగా ఉండటం కన్న శత్రువుల వద్ద నీచుడుగా ఉండటం నీకు సమ్మత మయింది. నీ బుద్ధి నశించింది. అందుకే నా హోమానికి విఘ్నం కలిగించటానికి లక్ష్మణుణ్ణి ప్రోత్సహించి జమ్మిచెట్టు దగ్గరికి తీసుకువచ్చావు. ఇలాంటి పని ఇంకెవడూ చెయ్యడు,” అన్నాడు.

ఆ మాటలకు విభీషణుడు, “నా సంగతి తెలియనట్టుగా ఎందుకిలా మాట్లాడతావు? నేను రాక్షసుడనై పుట్టానే గాని, నాది రాక్షస స్వభావం కాదు. నేను అధర్మం సహించలేకనే నా సొంత అన్నను వదిలిపెట్టేశాను. మంచి వాడైనా పాపులను అంటిపెట్టుకుని పాపాత్ము డౌతాడు. దుష్టసర్పాలను దూరంగా ఉంచాలి. పర ధనాన్నీ, పర స్త్రీలను కోరటమూ, స్నేహి