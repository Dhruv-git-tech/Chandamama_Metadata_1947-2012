స్ఫూర్తినిచ్చే విశేషాలు

ప్రియ మిత్రులారా!

మీరందరూ దీపావళిని ఆనందోత్సాహాలతో జరుపుకుని ఉంటారని భావిస్తున్నాం. శబ్దకాలుష్యం లేకుండా, అంటే-భయంకర శబ్దాలు పుట్టించే బాణాసంచా పేల్చకుండా దీపావళి వేడుకలు జరుపుకున్నారు కదూ? ఎందుకంటే-మన సంతోషం కోసం ఇతరులకు ఇబ్బంది కలిగించడం భావ్యం కాదని గ్రహించడం చాలా అవసరం! మీ అనుభవాలను తెలుసుకోవాలని ఉంది. తప్పక రాయండి.

ఈ నెల పద్నాలగవ తేదీ భారత తొలి ప్రధాని జవహర్లాల్ నెహ్రూ జన్మదినం సందర్భంగా యేటా బాలల దినోత్సవం జరుపుకుంటున్నాం. పిల్లలంటే చాచా నెహ్రూకు వల్లమాలిన ప్రేమ. చందమామ ఇన్ని భాషలలో వెలువడడం ప్రచురణారంగంలోనే 'అపూర్వ విన్యాసం'గా కొనియాడిన చాచా నెహ్రూ మన ప్రియతమ నాయకుడు. నిత్యనూతనంగా సాగుతూన్న నిరంతర అభివృద్ధికి శాశ్వత స్ఫూర్తి ప్రదాతగా ఆయన భాసిస్తున్నారు! నవంబర్ 20వ తేదీని ఐక్యరాజ్యసమితి 'యూనివర్సల్ చిల్డ్రన్స్ డే'గా గుర్తించింది.

నూతన విషయాలను కనుగొనడం పట్ల ఆసక్తి కనబరచే వారిని ప్రోత్సహించడం కోసం ఐక్యరాజ్య సమితి నవంబర్ 9వ తేదీని 'వరల్డ్ ఇన్వెంటర్ డే'గా గుర్తించింది. ఇన్వెంటర్, హాలీవుడ్ నటి హెడీ లమర్ జన్మదినం ఇది. నిత్యం కొత్తకొత్త విషయాలను కనిపెట్టాలని ఉత్సాహపడే వారికి ఆమె ఓ చక్కని ఉదాహరణ. తన కొత్త ఆలోచనలకు రూపం ఇవ్వడానికి ఆమె అనుక్షణం ప్రయత్నించింది. ఆమె కనుగొన్న 'ది ఫ్రీక్వెన్సీ హాపింగ్ ప్రాసస్' అధునాతన మొబైల్ టెక్నాలజీ పురోగతికి ఎంతగానో దోహదం చేసింది. ఆ టెక్నాలజీ ఇప్పటికీ మన మొబైల్ ఫోన్లలో అంతర్భాగంగా కొనసాగుతోంది!

వరల్డ్ టెలివిజన్ ఫోరమ్ సంస్థాపన దినోత్సవాన్ని పురస్కరించుకుని ఐక్యరాజ్య సమితి నవంబర్ 21వ తేదీని 'వరల్డ్ టెలివిజన్ డే'గా ప్రకటించింది.

ముఖ్యమైన చారిత్రక ఘట్టాలను గుర్తు చేసుకోవడం, మనమూ గొప్ప విషయాలను సాధించడానికి స్ఫూర్తినిస్తాయి. అందుకే గతంలో నవంబర్ నెలలో జరిగిన కొన్ని ముఖ్యమైన విశేషాలను గురించి ఇక్కడ ప్రస్తావించాం. మన నిత్య జీవితంలో జరిగే విశేషాలను డైరీ రాయడం ఓ మంచి అలవాటు, వాటిని ఉత్తరోత్తరా చదివితే చాలా ఆసక్తికరంగా ఉంటాయి.

గత మాసం సంపాదకీయంలో జలవనరుల పరిరక్షణ గురించి ప్రస్తావించాం. మరి మీలో ఎందరు వాటిని ఆచరణలో పెడుతున్నారు? వాస్తవ జీవితంలో ఎదురైన అనుభవాలేమిటి? వాటిని గురించి మాకు రాయండి మరి!

-సంపాదకుడు