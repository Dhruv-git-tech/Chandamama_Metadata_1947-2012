“బ్రహ్మాండం!....మరెక్కడా
చూడలేదు!”

ఇటీవల అలహాబాదులో జరిగిన కుంభమేళాకు గుమిగూడిన లక్షలాది జన సందోహాన్ని చూసి జపా నుకు చెందిన మునెనోరీ ఇకెగ్యామీ ఆశ్చర్యంతో దిమ్మ తిరిగిపోయాడు. జపానులో జరిగే అతి పెద్ద ఉత్సవమైన ‘గియాన్ మాటూరీ’ గానీ, దక్షిణాఫికాలో ఇటీవల జరిగిన సహస్రాబ్ది ఉత్సవంగానీ, ఆస్ట్రేలియాలో జరిగిన ‘ఆబోరిజిన్స్’ (ఆదిమనివాసుల) ఉత్సవంగానీ కుంభమేళా దరిదాపులకు రాజాలదని అతడు చెప్పాడు. అంత ఘంటాపథంగా ఎలా చెప్పగలుగుతున్నాడంటే, అతడు తను పని చేసే టీవీ కంపెనీ కోసం వాటిని చిత్రంగా తీశాడు. కుంభమేళాను కూడా అలాగే చిత్రంగా తీయమని తన కంపెనీ తనను ఆదేశిస్తుందని అతడు ఆశించాడు. అయితే, అది నెరవేరలేదు. అందువల్ల అతడు నిరాశతో ఉద్యోగానికి రాజీనామా చేసి ఇండియాకు వచ్చేశాడు. ఇప్పుడు అతడు తన స్వస్థలానికి చేరుకుని ఉద్యోగం వేటలో దిగాడు. కుంభమేళాలో తాను తీసిన వీడియో ఫిల్మును ఎవరికైనా అమ్మడానికి ప్రయత్నిస్తున్నాడు. తన ప్రయత్నం ఫలించినా, ఫలించకపోయినా తానుమాత్రం, మళ్ళీ 2013లో జరగనున్న కుంభమేళాకు తప్పకుండా వచ్చి తీరుతానని అతడు దృఢంగా చెబుతున్నాడు!

## కొడుకంటే ఎంత ప్రేమ!

బ్యాంకాక్‌లోని ఒక కంపెనీలో అధికారిగా ఉద్యోగం చేస్తూన్న కె.వై.వాంగ్‌కు కొడుకు వాంగ్‌యూకీ అంటే చెప్పలేనంత ప్రేమ. కొడుకు ఎంతో ప్రావీణ్యంతో వయొలిన్ వాయించడం చూసి తండ్రి తెగ మురిసి పోయాడు. ఆ కుర్రవాడు తనకు ఇటలీలో తయారైన 200 సంవత్సరాలనాటి లోనెన్జో స్టారియోని వయొలిన్ కావాలని తండ్రికి చెప్పాడు. అదేం పెద్ద సమస్య కాదు. తప్పక కొనిపెడతానని తండ్రి కొడుక్కు నచ్చ చెప్పాడు. అయితే, దాన్ని కొనడానికి తన వద్ద తగినంత డబ్బులేక పోయేసరికి అతడు సింగపూర్‌లోవున్న తన ఇంటిని 3,64,000 అమెరికన్ డాలర్లకు అమ్మివేసి, కొడుకు కోరిన వయొలిన్ కొని అతనికి కానుకగా ఇచ్చాడు!