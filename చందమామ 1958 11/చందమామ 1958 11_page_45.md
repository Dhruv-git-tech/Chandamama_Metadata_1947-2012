అంటున్నాడని తెలిసింది. నాభార్యా పిల్ల లైనాసుఖపడిపోతారని అమ్ముడు పోవటానికి ఒప్పుకున్నాను. అతను పదిహేనువందల దీనారాలు ఎంచి ఇస్తూ, “నేను నిన్ను నా ప్రయాణానికి తోడు ఉండగలందులకు కొన్నానే గాని, నీ ప్రాణానికి స్వేచ్ఛకూ ఆటంకం ఏమీ ఉండబోదు,” అన్నాడు.

ఆ సామ్మంతా మావాళ్ల పరం చేసి, బదవీ కోరిన ప్రకారం ఒక ఒంటెను కొనుక్కుని, ప్రయాణానికి అవసరమైన పదార్థాలన్నీ కొని అతనివెంట బయలు దేరాను. త్వరలోనే మేము ఎడారిమార్గం పట్టి మనుష్యు సంచారం లేని ఆ మార్గాన

పదిరోజులు ప్రయాణం చేసి పదకొండో రోజుకు ఒక మైదాసం చేరుకున్నాం.

ఆ మైదాసం మధ్య ఒక ఎత్తయిన రాతి స్తంభం ఉన్నది. దానిపైన రాగితో చేసిన ఒక యువకుడి విగ్రహం నిలబడి ఉన్నది. ఆ యువకుడి కుడిచెయ్యి చాచి వేళ్లు తెరిచిఉన్నవి. అయిదు వేళ్లకూ అయిదు తాళపుచెవులు తగిలించి ఉన్నాయి. వాటిలో ఒకటి బంగారపుది, ఒకటి వెండిది, ఒకటి రాగిది, ఒకటి ఇనపది, ఒకటి సీనపుది. నాకు అప్పట్లో ఆ తాళపుచెవుల మర్మం తెలియక పోవటంచేత కష్టాలపాలయాను.

స్తంభాన్ని చేరగానే మేము ఒంటెలు దిగాము. బదవీ ఒక మెలికల విల్లూ బాణాలూ తీసి, ఎక్కుపెట్టి రాగివిగ్రహం కేసి కొట్టాడు. కాని బాణం అంత ఎత్తు పోలేదు. అతను విల్లును నా చేతికిచ్చి, విగ్రహం చేతివేళ్లకు తగిలించిన తాళపు చెవులు పడగొట్టమన్నాడు. అదృష్టవశాత్తూ నా మొదటి బాణంతో బంగారు తాళపుచెవి పడగొట్టి దాన్ని నాయజమానికివ్వబోయాను, కాని అతను నన్నే ఉంచుకోమన్నాడు. అది కష్టాలు తెచ్చేది. ఆ సంగతి నేనెరగక దాన్ని బొడ్డులో పెట్టుకున్నాను. తరవాత నేను పడగొట్టిన వెండి తాళపుచెవినికూడా నా