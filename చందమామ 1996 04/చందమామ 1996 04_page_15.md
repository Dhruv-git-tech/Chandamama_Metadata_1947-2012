మకరలగ్నం

ఒకానొక పెద్ద జమీందారు దివాణంలో, నాగభద్రుడనే దివానుండేవాడు. ఆయన అంతులేని ధనాశాపరుడు. తనపై జమీందారుకున్న నమ్మకాన్ని ఆసరాగా చేసుకుని, జమీలోని రైతులనుంచే కాక, అవకాశం చికికినప్పుడల్లా దివాణంలోని ఉద్యోగులనుంచి కూడా, కానుకల పేరుతో డబ్బుగాని, బంగారువస్తువులు గాని గుంజుతూండేవాడు.

ఒకసారి ఆయన పుట్టినరోజుపండగ వచ్చింది. నాగభద్రుడు పుట్టినది కర్కాటక-ఎండ్రకాయలగ్నంలో. ఇది ఎరిగిన ఉద్యోగస్తులు ఆయనకు బంగారంతో చేసిన ఎండ్రకాయను బహూకరించారు.

నాగభద్రుడు దానిని అన్నివైపులా తిప్పి తిప్పి చూసి, బహూకరించిన దివాణం ఉద్యోగుల అభిమానాన్ని మెచ్చుకుంటూ, “కర్కాటకలగ్నంలో పుట్టినవాళ్ళు చిన్నా పెద్ద అన్న భేదం లేకుండా అందరినుంచీ గౌరవమర్యాదలకూ, ఇంతింతనరాని అభిమానానికీ పాత్రులవుతారు. ఇందుకు ప్రత్యక్ష సాక్ష్యం నేను! అది ఆ లగ్నానికున్న మహిమ. సరే, సమయానికి జ్ఞాపకం వచ్చింది గనక చెబుతున్నాను- వచ్చేనెలలో నా భార్య పుట్టినదినం రానున్నది. ఆమె జన్మలగ్నం మకరం! అంటే మీరెరిగిందే కదా, మొసలి!” అన్నాడు.

ఆ సమయంలో అటుగా వచ్చిన జమీందారు అంతా విని, దివానుతో, “దివాన్జీ! నా జన్మదినం మీకు గుర్తుండే ఉంటుంది; రానున్న పౌర్ణమినాడు. నాది సింహలగ్నం కదా! కానుక తెచ్చేప్పుడు ఆ సంగతి మరవకండి!” అన్నాడు. — కోటంరాజు రమాపతి