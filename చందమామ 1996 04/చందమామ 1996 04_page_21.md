కాపరి లేచివచ్చి, కుక్కలను అవతలికి తరిమేసి, “ఏం, ముసలాడా? కాస్తయితేనినుపు కుక్కలు పాట్టన పెట్టుకునేవే! అసలే నా బతుకంతా వెతలుగా ఉంది! బంగారమంటి యజమాని దేశాలు కాని దేశాలు పట్టి కూడు గుడ్డా లేక అలమటిస్తున్నాడు! ఇక్కడ పనికి మాలిన మూక ఒకటి దాపరించిపడి కొవ్విన పందినల్లా కోసుకు తింటున్నారు! లోపలి కొచ్చి ఇంత కూడు తిని నీ సంగతేమిటో వివరంగా చెబుదువు రా!” అన్నాడు రూపధరుడో.

రూపధరుడు భోజనం చేసినంతసేపూ పందులకాపరి తన యజమాని గొప్పతనం గురించి, ఆయన రారాజు వెంట ట్రోయు

నగరం మీదికి యుద్ధానికి వెళ్ళి, ఆచూకీ లేకుండా పోయిన విషయమూ బాధతో చెప్పాడు. అంతా విని రూపధరుడు, “అయ్యా, మీ యజమాని గురించి ఇంత గొప్పగా చెబుతున్నావు, ఎవరాయన? నేను చాలా దేశాలు తిరిగాను. నాకా మనిషి తగిలిఉందే వార్త చెబుతాను,” అన్నాడు.

దానికి పందులకాపరి, “నువ్వు వెయ్యి చెప్పేది కాక, అమ్మగారూ, అబ్బాయిగారూ నీ మాటలు నమ్మేది కల్ల! ఇప్పటికెందరో చెప్పారు- అన్నీ వట్టి అబద్ధాలు. తిండికోసమో, బట్టకోసమో ఆశపడితే వాళ్ళలాగే నాలుగు బొల్లికబుర్లు నువ్వు కూడా చెప్పవచ్చు,” అన్నాడు.

“కూటికీ గుడ్డకూ ఆశపడి అబద్ధాలు చెప్పడం చాలా నీచం. నేను ప్రమాణం చేసి నిజం చెబుతున్నాను విను. అమావాస్య వెళ్ళేలోపుగా నీ యజమాని తిరిగి వస్తాడు. అతని శత్రువులకు పరాజయం తప్పదు. నాకిప్పుడైతే బహుమానం వద్దు, నా మాట నిజమైనాక ఏదైనా తీసుకుంటాను!” అన్నాడు రూపధరుడు.

“పిచ్చేవాడా, ఆయన ఇంకెక్కడ వస్తాడు? ఏనాడో అయన పోయాడు. ఆయన వస్తే, ఇంక ఆ భార్యకూ, కొడుక్కూ కావలసిందే ముంది? నిక్షేపమంటి అబ్బాయి, నాయన లాగే అంతెత్తు పెరిగాడు! ఏం అందమను కున్నావు!” అన్నాడు పందులకాపరి.