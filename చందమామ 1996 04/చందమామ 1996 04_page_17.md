వీడ్కోలు విందు జరిగింది. అందరూ ఎంతో ఉత్సాహంగా ఉన్నారు. కాని ఎప్పుడు బయలు దేరి తన దేశం చేరుదామా అని ఆత్రపడుతున్న రూపధరుడు మాత్రం పొద్దుకేసి చూడసాగాడు.

చివరకు భోజనాలు ముగిసి పానీయాలు వచ్చాయి. రూపధరుడు లేచి నిలబడి, “మహాజనులారా మీ పుణ్యం వల్ల ఇంత కాలానికి నా చిరకాల వాంఛితం ఈడేరి, నా దేశానికి నేను వెళ్ళిపోతున్నాను. మీరు నాకు చూపిన ఆదరమూ, చేసిన సహాయమూ, ఇచ్చిన కానుకలూ ఎన్నటికీ మరువలేను. దేవతలు మీకు సంతోషమూ, సౌఖిమూ, అఖండ విజయాలూ చేకూర్తురు గాక! మీ దేశానికి ఎలాంటి అరిష్టాలూ కలగకుండు

గాక!” అన్నాడు. ఈ మాటలకు అక్కడ చేరినవారందరూ హర్షించారు. రూపధరుడు రాణివద్ద కూడా సెలవు పుచ్చుకున్నాడు. ఆమె అతనికి అందమైన దుస్తులు బహూక రించింది. దాసీల చేత అతని పడవ వద్దకు పుష్కలంగా రొట్టెలూ, ఎర్ర ద్రాక్షరసమూ పంపింది.

పడవ నడిపే యువకులు పడవ లోపల రూపధరుడి కోసం కంబళి పరిచి పక్కా దుప్పటి ఏర్పాటు చేశారు. రూపధరుడు పడవ ఎక్కి ఆ పక్క మీద పడుకున్నాడు. నావికులు తమ స్థానాల్లో కూచుని తెడ్లువేయ సాగారు. పడవ కదిలింది.

రూపధరుడికి వెంటనే నిద్ర పట్టింది. తన కష్టాలు తీరిపోయాయన్న ఆనందంలో అతను మైమరచి గాఢనిద్రలో మునిగిపోయాడు. పడవ వాయువేగంతో ప్రయాణించి మర్నాడు వేగుచుక్క పాడిచే సమయానికి ఇథకా చేరింది.

ఇథకా తీరాన ఒక మంచి రేవున్నది. ఆ రేవులో చేరిన పడవలు లంగరు కూడా దించవలసిన అవసరం లేదు. ఈ రేవుకు దగ్గరిగా ఒక పెద్ద చెట్టున్నది. ఆ చెట్టుకు నిడుపైన ఆకులున్నాయి. ఆ చెట్టు పక్కనే ఒక గుహ ఉన్నది. అందులో తేనెపట్లున్నాయి, ఎత్తయిన రాతిస్తంభాలున్నాయి. ఈ గుహకు దేవకన్యలు వస్తారని ప్రతీతి. అందులోకి మనుషులు పోవచ్చు.