అప్పుడు భవనం వాకిట్లోకి ఒక ముని వచ్చాడు.
తన కుమార్తె వివాహానికి కొంత ధనం కావాలని
యాచించాడు. కర్ణుడు ఆ మాట వినగానే,
కుడిచేత్తో భోజనం చేస్తున్నాడు గనక, ఎడమ
చేత్తో తనమెడలోని రత్నాలహారాన్ని తీసి భటుడి
కిచ్చి, మునికి అందజేయమన్నాడు. కర్ణుడితో
కలిసి భోజనం చేస్తున్న ఒకఅతిథి, “దానధర్మాలు
కుడిచేత్తోనే చేయాలన్న నియమం తమకు
తెలియదా? అయినా భోజనం ముగించి, ఆ
తరవాత హారాన్ని తీసి దానంచేసి ఉండవచ్చు
కదా? అంత తొందర ఎందుకు?” అంటూ తన
అనుమానం వెలిబుచ్చాడు.

“భోజనం పూర్తిచేసి వచ్చేలోగా మనసు మారిపోదని ఎవరు చెప్పగలరు? మనసు చంచలమైనదికదా? ఇతరుల మేలుకోరే మంచి ఆలోచనలు వచ్చిన క్షణమే ఆచరించాలి. ఎవరికైనా హానిచేయాలనుకుంటే మాత్రం శాంతచిత్తంతో, ఒకటికి పదిసార్లు ఆలోచించాలి!” అన్నాడు కర్ణుడు.

“అలాంటి కరుణాస్వభావులు నిజంగానే ఉండేవారా తాతయ్యా?” అని అడిగాడు సందీపుడు.

“ధీరోదాత్తులైన కరుణాస్వరూపులు పలువురు ఉండేవారు; ఇప్పుడూ ఉన్నారు. నిజానికి అలాంటి ఉత్తమగుణాలు నీలోనూ ఉన్నాయి. ఆ విషయం మాకందరికీ తెలుసు. మనలోవున్న అలాంటి ఉన్నత గుణాలను జాగృతం చెయడానికే మనపురాణాలు, ప్రాచీన సాహిత్యం అలాంటి పుణ్యాత్ములను గురించి పదేపదే మనకు గుర్తుచేస్తున్నాయి. నీకు మయూరధ్వజ మహారాజు కథతెలుసా?” అని అడిగాడు దేవనాథుడు.

“తెలియదు, తాతయ్యా!” అన్నాడు సందీపుడు.