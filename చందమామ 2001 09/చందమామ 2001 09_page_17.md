మామగారి అనుమానం

ఒక చిన్న పట్టణంలో, కేశవమూర్తి అనే చిత్రకారుడుండేవాడు. అతడు ఎంత ప్రయత్నించినా ప్రజాదరణ లభించలేదు. ఎప్పుడైనా ఎవరైనా వచ్చి తమ చిత్రం గీయించుకున్నా, తిరిగి మరొకసారి ఆ ఛాయలక్కూడా వచ్చేవారుకాదు.

ఈ పరిస్థితుల్లో కేశవమూర్తి స్నేహితుడొకడు, అతడితో, “పట్టణంలో వున్న అంతంతమాత్రపు చిత్రకారులంతా రెండు చేతులా సంపాయిస్తున్నారు. నీకేమో చెప్పుకోదగిన ఆదాయమంటూ లేదు. ఒకపని చెయ్యి. ఇది పెళ్ళిముహూర్తాల సమయం. కొత్తగా పెళ్ళాడిన దంపతులు, ఆ ఉత్సాహంలో తమ చిత్రాలు గీయించుకునే అవకాశం వున్నది. దారేపోయే నలుగురికీ కనబడేవిధంగా, లోగడ నువ్వు గీసిన చిత్రాన్నోకదాన్ని, ఇంటి ముఖద్వారం పక్కగా పెట్టు,” అని సలహా ఇచ్చాడు.

సలహా చిత్రకారుడికి నచ్చింది. అతడు తనకు పెళ్ళయిన కొత్తలో, భార్యతో కలిసివున్న చిత్రాన్ని గీశాడు. దాన్ని తెచ్చి ముఖంద్వారం దగ్గరపెట్టాడు.

వారంరోజుల తర్వాత కేశవమూర్తి మామ, కూతుర్ణీ, అల్లుణ్ణీచూడవచ్చి, ద్వారం దగ్గిరవున్న చిత్రాన్ని గుచ్చి చూస్తూ, “కేశవా! ఈ చిత్రంలో వున్న అమ్మాయి ఎవరు?” అని అడిగాడు.

“ఎవరేమిటి, మామయ్యా, నీ కూతురే!” అన్నాడు కేశవమూర్తి.

“అలాగా! అయితే, మా అమ్మాయి పక్కన మరెవరో మగవాణ్ణి చిత్రించావేమిటి?” అన్నాడు మామ కోపంతో రుసరుసలాడిపోతూ.