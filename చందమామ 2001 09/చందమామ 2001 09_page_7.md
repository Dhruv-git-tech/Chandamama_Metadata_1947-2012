గోవిందయ్య వచ్చినప్పటికన్న మరింత సంతోషంగా రామాపురం వెళ్ళిపోయాడు. రాజయ్య మర్నాడు గేదెపాలు పిండి ఇంట్లోకి తీసుకువచ్చాడు. భార్య కనకం ఒక చిన్న లోటాలోకి పిండిన పాలు పిండినట్లేపోసి, “నాన్న మంచితనం వల్ల ఇక మనకు పాలు పెరుగులకు లోటంటూవుండదు. మన పశువుల కొట్టంలో, ఈ పాడిగేదె తొలిగా అడుగుపెట్టింది. ఈ ఆనంద సమయంలో వేణుగోపాలస్వామికి ఈ పాలు నైవేద్యం పెట్టమని పూజారికివ్వండి. ఆదేవుడిదయవల్ల మనం త్వరలోనే గేదెలకోసం ఇప్పుడున్న కొట్టం పక్కనే మరొక కొట్టం కట్టవలసిరావచ్చు!” అంటూ పాల లోటాను కళ్ళకద్దుకుని, భర్త చేతికిచ్చింది.

రాజయ్య పాలలోటాను తీసుకుని గుడికి వెళ్ళాడు. ఆ సమయంలో పూజారి ఎవరో సాధువుతో మాట్లాడుతున్నాడు. రాజయ్య, పూజారికి తను వచ్చిన పని చెప్పాడు.

పూజారి, రాజయ్యకేసి ఆశ్చర్యంగా చూసి, “రాజయ్యా! వేణుగోపాలస్వామికి ఆవుపాలు, ఆవుపాలతో చేసిన పదార్థాలు నైవేద్యం పెట్టడం ఆనవాయితీ. నువ్వు ముందే చెప్పడం వల్ల ఒక అనాచార భయం తప్పింది. లేకపోతే, గోవుల్ని కాచిన గోపాల స్వామికి మంత్రోక్తంగా గేదెపాలు నైవేద్యం పెట్టివుండేవాడిని! సరే, నిన్ను అంతగా నిరాశ పుచ్చదలచలేదు. ఆ పాలేవో నువ్వే స్వామికి నైవేద్యం పెట్టి, వాటిని--కుంభమేళాకు వెళుతూ రాత్రి మన గుడి అరుగుమీద పడు కున్న ఈ సాధువుకు సమర్పించు. పుణ్యం, పురుషార్థం కూడా!” అన్నాడు నవ్వుతూ.

రాజయ్య బయట నుంచే, వేణుగోపాల స్వామి విగ్రహానికి భక్తిగా నమస్కరించి, పాలలోటాను సాధువు ముందు పెట్టాడు. జరిగిందంతా గమనిస్తున్న సాధువు, పాలను గటగట తాగేసి, రాజయ్యతో, “చక్కెర లేకుండానే పాలు ఎంతో తియ్యగా వున్నాయి! నీకు తప్పకుండా మంచిజరుగుతుంది,” అంటూ కళ్ళు మూసుకుని, ఏదో ధ్యానించి, చేతిని గాలిలో ఆడించాడు.

ఆ తర్వాత గుప్పెట తెరిచి, అందులో వున్న రెండు రుద్రాక్ష గింజలు రాజయ్య చేతిలో పెట్టి, “వీటిని, నీ పూజామందిరంలో వుంచు. నీకూ, నీ వంశానికీ పేరు తెచ్చే ఇద్దరు కొడుకులు పుడతారు,” అని రాజయ్యను ఆశీర్వదించాడు.

రాజయ్య ఇంటికి తిరిగివచ్చి, జరిగిందంతా భార్య కనకానికి చెప్పాడు. ఇద్దరూ