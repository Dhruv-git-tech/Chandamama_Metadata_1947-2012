గుడ్డివాడిడబ్బు

ఒక గ్రామంలో ఒక సాలె ఉండేవాడు. ఆతను రకరకాల బట్టలు నెయ్యటంలో మంచి నిపుణుడు. ఊళ్ళో వాళ్ళ ఒత్తిడి అంతగా లేనప్పుడు ఖరీదైన శాలువలు నేసి, నగరానికి తీసుకుపోయి అమ్ముతూండే వాడు.

ఒకసారి సాలె ఒక అందమైన శాలువ నేసి, దాన్ని ఒక సంచిలో పెట్టుకుని రాజధానీ నగరానికి బయలు దేరాడు దూరప్రయాణం; కొండలూ, గుట్టలూ దాటి వెళ్ళాలి. ఒక రోజు అతను నదీ తీరాన్ని చేరుకునేసరికి ఒక పక్కనుంచి, “గుడ్డివాడి డబ్బు! నీటిలో పడిపొతోంది!” అన్న కేక వినిపించింది.

ఆ కేక విని సాలెనది ఒడ్డుకు పరిగెత్తాడు. అక్కడ ఎవరూ లేరు, కాని నది ఒడ్డు పెళ్ళ వరదనీటికి విరిగి పడిపొతూ ఉండటమూ, ఆ పెళ్ళలో ఒక పాతకాలపు చెంబు ఉండటమూ అతని కంట పడింది. సాలె

ఆ చెంబును పడి పోకముందే అందుకున్నాడు. ఆ చెంబులోపల కళ్ళు మిరు మిట్లు గొలుపుతూ బంగారు కానులున్నాయి. వాటిని చూసి సాలె పరమానంద భరితుడై నాడు. ఆతను చెంబుమూతికి రేకు అడ్డం పెట్టి, వాసెన కట్టి, తన సంచిలో నుంచి శాలువ తీసి భుజాన వేసుకుని, ఆ సంచిలో చెంబు ఉంచి, ఇంటి ముఖం పట్టాడు.

అతను ఒక గ్రామం చేరేసరికల్లా చీకటి పడింది. ఆ రాత్రి ఆ గ్రామంలోనే గడిపి, మర్నాడు బయలుదేరి తన గ్రామానికి పోవచ్చు ననుకుని, అతను ఒక ఇంటి తలుపు తట్టాడు. ఒక ముసలిది తలుపు తెరిచి, “ఎవరు, నాయనా? ఏం కావాలి నీకు?” అని అడిగింది.

“ఈ రాత్రికి మీ వసారాలో పడుకో నివ్వండి. భోజనం కూడా పెట్టారంటే ఒక రూపాయి యిస్తాను,” అన్నాడు సాలె.