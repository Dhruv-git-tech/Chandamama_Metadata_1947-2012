మనం ఏవో చిక్కుల్లో పడబోతున్నాం అని నాకు భయంగా వున్నది. నిధి ద్వారాలు తెరవమంటే, భూమిలోంచి నీటిబుగ్గను ఆకాశంలోకి లేపింది. ఆ సంగతి గమ నించారా? దీనివల్ల నిధులు దొరుకుతవన్న నమ్మకం నాకు లేదు,” అన్నాడు.

శిష్యుడు ఇలా అనేసరికి బైరవ బైరాగికి కూడా మంత్రదండాన్ని గురించి శంక కలిగింది. అది కోరినది కాక మరొకటి ఇవ్వటం మొదలు పెడితే, అది ఎన్ని ప్రమాదాలకైనా దారితీస్తుంది!

బైరాగి ఇలా ఆలోచిస్తూ, పెద్దశిష్యుడి నుంచి మంత్రదండాన్ని తీసుకుని, దానికేసి పరీక్షగా చూస్తున్నంతలో, వాడు ఒకసారి పెద్దగా నవ్వి, “గురో, దీని శక్తులెలాంటివో మనకెందుగాగాని, ఒకపని చేద్దామంటారా? దీన్ని మంత్రశక్తులుగల ఒకానొక మర్కటుడి

నుంచి మేం సంపాయించాం. వాడిప్పుడు జితకేత రాజుగారి ప్రధానమంత్రి! పోయిన ఈ మంత్రదండాన్ని తిరిగి తెచ్చిన వాళ్ళకు అర్ధరాజ్యంతోపాటు, తన కుమార్తెను కూడా ఇచ్చి పెళ్ళిచేస్తానని, ఆ రాజు ప్రకటించాడు,” అన్నాడు.

అర్ధరాజ్యం, రాజకుమార్తే అని వింటూనే బైరవబైరాగి “గురుప్రభో!” అంటూ పెద్దగా అరిచి, “ఒరే, శిష్యుల్లారా, ఇంత ముఖ్య విషయాన్ని నాకు చెప్పకుండా, ఇంతసేపు దాచారన్న మాట. నేను అర్ధరాజ్యం, మీలో ఒకరు రాజకుమార్తెనూ పెళ్ళాడటం బాగానే వుంటుంది. కాని, రాజుల మాటలు అంతగా నమ్మదగినవికాదు. ఆ జితకేతుడు మన నుంచి మంత్రదండాన్ని తీసుకుని, తలలు నరికించేస్తే, మనం చేయగలదేమున్నది!” అంటూ, మర్రిచెట్టు బోదెకు చేరగిలపడ్డాడు.

గురువు ఇలా అన్న తరవాత బైరాగి శిష్యులక్కూడా రాజు మాటలు నమ్మదగినవి కాదేమో అన్న అనుమానం కలిగింది. చిన్న వాడు భూమిలో ఏర్పడిన కంతను సమీ పించి, పెద్దవాడిచ్చినచేయి ఆసరాతో లోపలికి దిగి, మరుక్షణంలో “బైరవ గురో! ఇక్కడేవో మెట్లూ, భూసారంగం వున్నది. మంత్రదండం మనకు నిధి ద్వారాలే తెరిచి వుంటుంది,” అంటూ కేకపెట్టాడు.

బైరవబైరాగి ఉత్సాహంగా తన శిష్యుల దగ్గిరకు వచ్చి, “ఒరే, శిష్యోప శిష్యుల్లారా! అదృష్టంకొద్దీ మనకు నిధి దొరికితే, మనం ప్రస్తుతానికి దానితో తృప్తిపడదాం. ఈ మంత్రదండాన్ని రాజుకు ఇవ్వాలో లేదో