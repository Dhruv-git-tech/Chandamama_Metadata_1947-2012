వేయగలడు! ఇలాంటి ఆలోచనలతో నిత్యా నందుడికి ఎక్కడలేని బెంగుపట్టుకున్నది. ఈ స్థితిలో ఒకనాడు అతడు నది దాటి అన్న సత్యానందుణ్ణి చూడబోయాడు. సత్యానందుడు తమ్ముణ్ణి చూసి వ్యాకులపడుతూ, “తమ్ముడూ, ఇంతగా చిక్కిపోయావేం? కారణం ఏమిటి?” అని ప్రశ్నించాడు.

ఇందుకు నిత్యానందుడు ఏమీ దాచకుండా అన్నకు చెప్పివేశాడు.

“తమ్ముడూ, నువ్వు చెప్పేదాన్ని బట్టి చూస్తూంటే, ఆ సర్పరాజును నువ్వు ప్రాణమిత్రుడుగా భావిస్తున్నట్టున్నది. అయినా, మరొకవైపున అతణ్ణించి హాని జరుగుతుందేమో అని భయపడుతున్నావు. ఇంతకూ అతడు నీవద్దకు రావడం ఇష్టమా లేకఅతడు మరి కనబడకుండా వుంటే, నీకు సుఖంగా వుంటుందా?” అని సత్యానందుడు అడిగాడు.

నిత్యానందుడు కొంచెం ఆలోచించి, “అతడు రాకుండా వుంటేనే మనశ్శాంతి కలిగేలా వున్నది. కాని, అతణ్ణి రావద్దని చెప్పడం మాత్రం నావల్ల కాదు,” అన్నాడు.

ఆ జవాబుకు సత్యానందుడు నవ్వి, “సరే, ఆ సర్పరాజు నీ వద్దకు వచ్చేటప్పుడు ఎలాంటి ఆభరణాలు ధరిస్తాడు?” అని అడిగాడు. “అతడి శరీరం మీద ఆభరణాలకేం కొదవలేదు. కాని, అన్నిటికన్న గొప్పగా ధగధగ మెరిసే మణి ఒకటి అతడి కంఠం నుంచి వేళ్ళాడుతుంటుంది,” అన్నాడు నిత్యానందుడు.

“తమ్ముడూ, అలా అయితే ఒక పని చెయ్యి. ఈసారి ఆ సర్పరాజు నీ దగ్గిరకు

వచ్చినప్పుడు, ఆ మణి ఇవ్వమని అడుగు,” అని చెప్పాడు సత్యానందుడు.

రెండు, మూడు రోజుల తరవాత మణి కాంతుడు, నిత్యానందుడి కుటీరానికి వచ్చాడు. నిత్యానందుడు అతణ్ణి మణి ఇవ్వమని అడిగాడు. మణికాంతుడు కుటీరంలో కూర్చో కుండానే తన లోకానికి తిరిగి పోయాడు.

మర్నాడు మణికాంతుడు రాగానే, నిత్యానందుడు అతణ్ణి ద్వారం దగ్గిరే, “నిన్న నీ మెడలోని మణి ఇవ్వమని అడిగాను, ఇచ్చావు కాదు,” అన్నాడు. మణికాంతుడు కుటీరంలో ప్రవేశించకుండా, ద్వారం దగ్గిర నుంచే వెనక్కు తిరిగి పోయాడు.

మూడవరోజున మణికాంతుడు కుటీరాన్ని సమీపిస్తూండగానే, నిత్యానందుడు అతడికి ఎదురుపోయి, “మణి ఇవ్వమని ఇంతవరకు రెండుసార్లు అడిగాను. ఇవ్వాలయినా ఇస్తావా, లేదా?” అని గద్దిస్తూ అడిగాడు.