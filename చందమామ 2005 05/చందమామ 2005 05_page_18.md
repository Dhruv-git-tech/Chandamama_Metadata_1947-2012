వాడు మాట ముగించేలోపలే పైనుంచి ఒక మన్నుపెళ్ళ విరిగి దభీమంటూ వాళ్ళ ముందు పడింది. గురుశిష్యులు భయ కంపితులైపోయి, చిన్నగా అరిచి, సారంగ మార్గాన ముందుకు పరిగెత్తసాగారు.

ఆ సారంగ మార్గం పైనవున్న చెరువు కట్టమీద, గుడారాలు నిర్మించేందుకు మంచి చోటుకోసం పెతుకుతూ ఏనుగు మీద వచ్చిన తలారిభల్లూకుడూ, ఆటవికుడూ, తామెక్కి వున్న ఏనుగు కాలోకటి హఠాత్తుగా భూమిలో దిగిపోయి, అది ఘీంకరిస్తూ ముందుకు పడిపోవటం చూస్తూనే, దానిమీది నుంచి కిందికి దూకేశారు. ఏనుగు తొండంతో భూమిని ఒక్కసారి గట్టిగా తాటిస్తూ లేచి నిలబడింది.

తలారి భల్లూకుడు చుట్టూ ఓమారు కలయచూసి, ఆటవికుడితో, “కాళీవర్మ దొరా, భల్లూక మాంత్రికుడు కూడా ఒక సారి ఈ ప్రదేశం చూస్తే బావుండును. ఇక్కడ నీటికి కొదవలేదు; మనం పట్టవలసిన జిత కేతురాజు కోట కూడా దగ్గిర్లోనే వుంది. ఎన్ని మంత్రాలు నేర్చినా ఆ మాయామర్కటుడు,

తన కోతి స్వభావం కొద్దీ, ఈ ఊడలమగ్రికేసి రావటం జరిగితే, వాణ్ణి తేలిగ్గా పట్టుకుని, భల్లూక మాంత్రికుడి మంత్రదండాన్ని గుంజు కోవచ్చు,” అన్నాడు.

ఆటవికుడు, తలారి భల్లూకుడి మాట లేవీ వినటంలేదు. వాడు ఏనుగు కాలేమైనా విరిగిందేమో అని పరీక్షిస్తూ, దాన్ని అటూ ఇటూ నడిపిస్తున్నాడు. ఏనుగు ఏమాత్రం కుంటకుండా మామూలుగా నడవటం చూసి, వాడు తృప్తిపడి తలారి భల్లూకుడితో, “తలారి భల్లూకయ్యా! మన వాహనం కాళ్ళేమీ చెక్కుచెదరలేదు!” అన్నాడు.

ఆ వెంటనే మగ్రికొమ్మల్లోంచి ఒక బోయ వాడు కిందికి దూకుతూ, “దొంగ బైరాగుల్ని మింగిన భూసారంగం కంత కేసి, మీ ఏనుగు పోకపోవటం, మీ అదృష్టం. లేకపోతే అది మిమ్మల్నీ, బైరాగుల్లాగే నిలువుగా మింగే సేది,” అన్నాడు. తలారిభల్లూకుడు, “దిరిసె నవన బైరవా!” అంటూ గండ్రగొడ్డలి పైకెత్తి, “ఎవడివిరా నువ్వు! మాయామర్కటుడి శిష్యుడివా?” అంటూ బోయవాడి కేసి బయలుదేరాడు.

-(ఇంకావుంది)