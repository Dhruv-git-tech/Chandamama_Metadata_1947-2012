సుప్రసిద్ధం కాని సుందర ప్రదేశాలు:

# భవాని – నదీ మధ్యంలో అందాల దీవి

నౌలుగు వైపులా నీళ్ళతో చుట్టబడిన భూభాగాన్ని దీవి అంటామన్న సంగతి మన కందరికీ తెలుసు. బంగాళాఖాతంలోనూ, అరేబియా సముద్రంలోనూ ఉన్న అండమాన్-నికోబార్ దీవులు, లక్షద్వీప్, మినీకాయ్ దీవుల గురించి భూగోళం పాఠంలో చదువుకున్నాం. సముద్ర మధ్యంలోనే కాకుండా మనదేశంలో కొన్ని నదుల మధ్యకూడా దీవులు ఉండడం విశేషం. ఆంధ్రప్రదేశ్ రాష్ట్రం కృష్ణానదిలో ఉన్న భవానీ దీవి అలాంటివాటిలో ప్రధానమైనది. ఈ అందాల దీవి విజయవాడకు నాలుగు కి.మీ. దూరంలో నదీ జలాల మట్టాన్ని ఒకే తీరుగా ఉంచే ప్రకాశం బ్యారేజ్‌కి సమీపంలో ఉన్నది.

రోజూ బెర్తామ్ పార్క్ నుంచి వెళ్ళే పడవలలో ఈ సుందరమైన దీవిని చేరుకోవచ్చు. పడవ నదీ జలాలలో కొంతదూరం ముందుకు సాగి వేగం పుంజుకుంటున్నప్పుడే దీవి మన కంటబడడం ఆరంభమవు తుంది. నీళ్ళపై తేలుతూన్న స్వర్గంలాంటి ప్రశాంత సుందరమైన ఈ దీవి అందచందాలను దూరం నుంచి చూస్తున్నప్పుడే ముగ్ధులుకాక తప్పదు. మరీ పిల్లలకయితే నదీ ప్రయాణమే అద్భుతమైన అనుభవాన్నిస్తుంది. పడవ ప్రయాణం తరవాత దీవిలో అడుగు పెట్టగానే, ప్రకృతిమాత ఒడిలో ఉన్న అనుభూతిని పొందుతారు. ఇక్కడ భూగోళం విభిన్న పార్శ్వాలను అధ్యయనం చేయవచ్చు.

కృష్ణా, గోదావరీ నదుల మధ్య చిన్న చిన్న దీవులు చాలా ఉన్నాయి. వాటిని లంకలు అనడం పరిపాటి. ఏటన్నిటిలోకీ చాలా పెద్దదీ; అడవులతో, కొలనులతో, పచ్చికబయళ్ళతో నిండినదీ ఈ భవానీ దీవి. అందుకే ఇది ఒకరోజు వినోదయాత్రకు చాలా అనువైనది. భవానీ దీవి విలక్షణమైన జీవావరణ పర్యాటక కేంద్రంగా రూపొందడానికి ఇవన్నీ దోహదం చేస్తున్నాయి.

ప్రముఖ వ్యాపార కేంద్రంగా వెలుగొందుతూన్న విజయవాడ నగరానికి దేశంలోని అన్ని ప్రాంతాల నుంచీ రవాణా సౌకర్యాలున్నాయి.

ఆంధ్రప్రదేశ్ రాష్ట్ర రాజధాని హైదరాబాదుకు ఇది 275 కి.మీ. దూరంలో ఉన్నది.