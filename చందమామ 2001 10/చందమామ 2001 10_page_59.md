భూస్వామి వయసు

ద్రోణపురి రాజు మణిచంద్రుడు మరణించడంతో, పాతిక ఏళ్ళ వయసువాడైన ఆయన
కుమారుడు భువనచంద్రుడు రాజ్యాధికారానికి వచ్చాడు. రాజ్యపాలనా వ్యవహారాలు
చూసేందుకు సమర్థులైన మంత్రులుండడంతో అతడు తరచుగా వేటకు వెళ్ళి వారం, పది
రోజులకుగాని రాజధానికి తిరిగి వచ్చేవాడు కాదు.

ఒకసారి భువనచంద్రుడు వేటకు వెళ్ళి, చీకటిపడిన తర్వాత, ఆ రాత్రికి ఎక్కడ కాలం
గడపడమా అని వెంట వచ్చిన భటులతో సంప్రతిస్తూండగా, సంగతి తెలిసిన శేఖరవర్మ అనే
భూస్వామి స్వయంగా వచ్చి, తన ఇంట ఆతిథ్యం స్వీకరించవలసిందిగా భువనచంద్రుణ్ణి
కోరాడు.

ఆ రాత్రి భోజనాలవీ అయ్యాక మాటల సందర్భంలో భువనచంద్రుడు శేఖరవర్మను,
“మీ వయసు ఎంత?” అని అడిగాడు.

“మహారాజా! అరవై, డెబ్బై వుండవచ్చు,” అన్నాడు శేఖరవర్మ.

ఆ జవాబుకు ఆశ్చర్యపోయిన భువనచంద్రుడు, “కాలంతోపాటు పైబడుతున్న వయసును గురించి తగు జాగ్రత్తలో వుండాలన్న ఆలోచన మీకు లేదన్నమాట!” అన్నాడు.

ఆ ప్రశ్నకు శేఖరవర్మ చిన్నగా నవ్వి, “మహారాజా! నా స్వాధీనంలో పంటభూములు ఎన్ని ఎకరాలో, ఇంట్లోవున్న రెండు పెద్ద భోషాణాల్లో ఎన్ని బంగారు, వెండి కాసులున్నవో- ఇలా అన్నిటి గురించీ తగు జాగ్రత్తలో వుంటాను. ఎందుకంటే, వాటిని ఎవరైనా అపహరించుకుపోయే ప్రమాదమున్నది. కానీ, నా వయసును అపహరించాలని ఎవడూ అనుకోడుగదా! అందువల్ల, దాన్ని లెక్కిస్తూ కాలం వృధాచెయ్యను,” అన్నాడు.