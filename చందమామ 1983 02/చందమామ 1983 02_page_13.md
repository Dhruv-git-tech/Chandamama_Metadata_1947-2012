“అయితే, మీరు పదేళ్ళనుంచి ఆ సముద్రకేతుడి దగ్గిర బందీగా వుంటున్నారన్నమాట ? అలా అయితే, ఆ క్రూరుణ్ణి గురించి సర్వం మీకు తెలిసి వుంటుందని భావిస్తాను!” అన్నాడు శివదత్తుడు.

అందుకు దేవమాయి తల పూపి, “అయ్యా, వాణ్ణి గురించి సర్వం నాకు తెలుసు! ఈ ద్వీపం పడమటి తీరంలో ‘మకరమండలం’ అని పిలవబడే ఒకానొక కొండప్రదేశం వుంది. ఆ ప్రాంతానికి వెళ్ళేందుకు ఒకే ఒక మార్గం వుంది. అదంతా చిన్న చిన్న ఉప్పుటేరులమయం, ఆ ఉప్పుటేరుల్లో వున్న ఒక మిట్టప్రదేశం అ దుర్మార్గుడి నివాసస్థానం!” అన్నది దేవమాయి.

“అయితే, స్వయం ప్రభను ఆ క్రూరుడు అక్కడికే పట్టుకు పోయి ఉంటాడు. ఆ మకరమండలంలో నివసించే మనుష్యులు నాగరిక జాతులా ? లేక అడవి మనుష్యులా ?” అని అడిగాడు శివదత్తుడు.

“ఆ మకరమండల వాసులు, కేవలం అనాగరికులు మాత్రం కాదు. వారు చిన్న చిన్న పల్లెల్లో నివసిస్తూ ఉంటారు. వేటాడటమే వాళ్లకు ప్రధానమైన వృత్తి. వారికి ఒక రాజు కూడా ఉన్నాడు. కాని, గత నాలుగైదేళ్ళుగా ఆ ప్రాంతమంతా ఆల్లకల్లోలంగా ఉంది. దానికి కారణం మకరమండల ప్రాంతాల్లో గల ఒకానొక భయంకరమైన కొండ చరియలో నివాసం