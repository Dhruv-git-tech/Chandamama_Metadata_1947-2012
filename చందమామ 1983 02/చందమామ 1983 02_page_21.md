రేఖాసాగరుడు, రాజు వద్ద సెలవు తీసుకుని బయలుదేరే సమయంలో, “నా శక్తి కొద్దీ తమ కుమార్తెను చిత్రించాను. కాని, అందులో జీవకళ లేదు. జీవకళ ఉట్టి పడేలా చిత్రాన్ని గీసే సామర్థ్యం నా అన్న లిద్దరికి మాత్రమే వున్నది,” అన్నాడు.

వసంత సేనుడు తిరిగి ఆలోచనలో పడ్డాడు. మంత్రుల్లో ఒకడు ఆయనకు లోగడ కళాసాగరుడు ఆనందచక్రవర్తి బొమ్మ గీసినట్టు చెప్పాడు. దానితో ఆయనకు ఒక ఉపాయం తోచి, కళా సాగరుణ్ణి పిలిపించి, “నువ్వు, ఆనంద చక్రవర్తి బొమ్మ గీసినట్టు తెలిసింది. అంటే, నీకు ఆయన చరిత్ర పూర్తిగా

తెలిసి వుండాలి. ఆ తెలిసినదంతా నాకు చెప్పగలవా ?” అని అడిగాడు.

“చెప్పలేను, ప్రభూ!” అన్నాడు కళా సాగరుడు.

“ఎందువల్ల? అది రహస్యమా?” అని అడిగాడు రాజు.

“ఆ సంగతి చెప్పలేను. నాకు తెలిసిన చరిత్ర నేను గీసే చిత్రంలోకి వెళ్ళి పోతుంది. ఆ పైన నా మెదడులో ఆచరిత్రకు సంబంధించిన చిన్న అంశం కూడా మిగలదు,” అన్నాడు కళా సాగరుడు.

ఈ సమాధానానికి వసంత సేనుడు ఎంతో తృప్తి పడ్డాడు. ఆయన కళా సాగరుడికి తన కుమార్తెకు సంబంధించిన మూడు తరాల గత చరిత్ర వివరించాడు.