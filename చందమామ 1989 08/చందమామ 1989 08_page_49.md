ఉష అదిరిపాటుతో నిద్రలేచింది. కళ్లు తెరిచి చూస్తే ఎవరూ లేరు. కాని జరిగినది కలపాగా లేదు, చాలా వాస్తవంగ ఉన్నది. ఆమెకు భయమూ, సిగ్గూ కలిగాయి. ఆమె పార్వతీదేవి చెప్పిన మాట పూర్తిగా మరిచిపోయి, ఆ కలవల్ల తనకూ, తన తండ్రి వంశానికి ఆపకీర్తి వచ్చిందని దిగులుపడి, పెద్దగా ఏడవ సాగింది.

చెలికత్తెలందరూ నిద్రలేచి ఆమె చుట్టూ మూగారు. చిత్రరేఖ ఆమె పక్కనే కూర్చుని, ఆమె తలను తన రొమ్ముకు ఆదుముకుని, ''చెలీ, భయపడకు. ఎందు కడుస్తున్నావు? నీ మనసును కష్టపెట్ట

సాహసించే వాళ్ళెవరు? నీ తండ్రి బాణుడు కాడా!'' అంటూ కన్నీరు తుడిచి ఓదార్చింది.

ఉష తనకు వచ్చిన కల చెప్పి, అదికల అనటానికి వీల్లేదనీ, తనకు తీరని కళంకం చుట్టుకున్నదనీ అన్నది. ఆప్పడు చిత్రరేఖ ఉషకు పార్వతి చెప్పిన మాటలు జ్ఞాపకం చేసి, ''ఇవాళ వైశాఖ శుద్ధిద్వాదశి. ఈ రాత్రి నీకు కలలో కనిపించినవాడే నీకు భర్త అవుతాడని దేవి చెప్పలేదా? సంతోషించక దిగులుపడతావేమిటి?'' అన్నది.

వెంటనే ఉష ముఖం మబ్బు తొలగిన చంద్రుడిలాగయింది. ''చిత్రరేఖా, నా దిగులంతా ఒక్క కేణంలో పోగొట్టేశావు. నా అదృష్టం పండే ఉపాయం కూడా నువేచెయ్యి. వర్ణించలేను గాని, అతని ఆకారం కళ్ళకు కట్టినట్టే ఉంది. అతన్ని నువేచెతకాలి. నా భాగ్యమంతా నీ చేతిలోనే ఉన్నది.'' అన్నది.

''దానికేం? నే నున్నదే నిన్ను సుఖ పెట్టటానికి కద. అతన్ని తీసుకు రావటం ఒక సమస్యకాదు. ముందు అతనెవరైనదీ తెలియాలి. అది తెలుసుకోవటానికి సాధన మేమిటా అని ఆలోచిస్తున్నాను. నువేమో అతన్ని వర్ణించలేనంటున్నావు. నేనేమో అతన్ని చూడకపోతిని,'' అన్నది చిత్రరేఖ.