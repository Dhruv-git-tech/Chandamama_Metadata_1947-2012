# కాలానుగుణమైన మార్పులు

ఇటీవల మీ అభిమాన పత్రిక చందమామలో చోటుచేసుకుంటూన్న మార్పులను మీరు గమనించే ఉంటారు. సరికొత్త రీతిలో రూపకల్పన చేయడంతో పాటు పత్రికలో పలు సమకాలీన అంశాలను ప్రవేశపెట్టాం. చందమామ మీ ప్రియతమ నేస్తంగా కొనసాగాలన్న ఆకాంక్షతోనే మారుతూన్న కాలానికి అనుగుణంగా యువతరాన్ని ఆకట్టుకునే విధంగా నూతన పాత్రలు, కథలు, చిత్రాలు ప్రవేశపెట్టాం. ఈ మార్పులు యువ పాఠకుల విశేష ఆదరణకు పాత్రమవుతున్నాయని సవినయంగా మనవి చేస్తున్నాం.

ఈ మార్పులు చందమామ సంప్రదాయానికి అనుగుణంగా లేవని భావించే వారూ లేక పోలేదు. అలాంటి వారికి ఒక చిన్న మాట: జీవితంలో ఎదురయ్యే రకరకాల సమస్యలను, ధర్మ సూక్ష్మాలను విశ్లేషించే బేతాళ కథలు; ఉన్నతమైన సంస్కృతీ సంప్రదాయాలను విశదపరచే పురాణగాథలు; అద్భుతరస ప్రధానంగా సాగే జానపద ధారావాహికలు; ఉత్తమ జీవితానికి అవసరమైన ఉన్నత విలువలను విపులీకరించే దేశ విదేశ జానపద కథలు; స్ఫూర్తిని కలిగించే చారిత్రక విశేషాలు; వీటన్నిటికీ దీటుగా ప్రతి పుటను అలంకరించే మనోహరమైన వర్ణ చిత్రాలు మొదలైనవి-పాఠక హృదయాలలో చందమామకు సమున్నత స్థానాన్ని సంతరించి పెట్టినవాటిలో ప్రధానమైనవి. వాటన్నిటినీ కొనసాగిస్తూనే వర్తమాన వైజ్ఞానిక విశేషాలను, సమకాలీన అంశాలను, క్రీడా విశేషాలను ప్రవేశపెట్టాం. ఈ మార్పులు ఆధునిక ఆలోచనా విధానాసికి ప్రతిబెంబాలు. ఇవే యువతరాన్ని ఏశేషంగా ఆకట్టుకుంటున్నాయి.

ఆరు దశాబ్దాలకు పైగా చందమామ సుసంపన్నం చేస్తూన్న కథా కథన కళ మన కథలంత ప్రాచీనమైనది. ప్రస్తుతం ప్రవేశపెడుతూన్న మార్పులు అన్నవి రూపంలో మాత్రమే; వస్తువులో కాదు. ఈ దృష్టితో మార్పులను పరిశీలించినట్టయితే మా ఆశయం మరింత స్పష్టమవుతుంది.

ఎప్పటిలా పాఠకుల ఆదరాభిమానాలను చూరగాని మరిన్ని నూతన శిఖరాలను అధిరోహించగలమన్నది మా దృఢ విశ్వాసం!