బలభద్రుడికి సుబ్బారాయుడి కొబ్బరి కాయగురించి గుర్తుకొచ్చింది. ఆ విషయం జమీందారుకు చెప్పడం ఎలాగో తెలియ లేదు. తను సుబ్బారాయుడికి మాటిచ్చాడు. తన కారణంగా ఎల్లుండి ఉదయానికి సుబ్బారాయుడి భక్తిలో తేడా రాకూడదు. కానీ ఒక కొబ్బరికాయ గురించి జమీందారు మాట కాదనడం బాగుండదు కదా!

అందుకని బలభద్రుడు, “అయ్యా! నా నాయనమ్మకు అనారోగ్యంగా వుంది. నేను మందుతీసుకుని రేపటికల్లా మా ఊరు చేరుకోవాలి,” అంటూ అబద్ధం చెప్పాడు.

“దాందేముంది! ఆ మందేమిటో చెప్పు, నా మనిషి చేత మీ ఊరు పంపిస్తాను,” అన్నాడు జమీందారు.

బలభద్రుడు కంగారుపడి, “నిజానికి నా నాయనమ్మ జబ్బు సగం పైగా మానసికం. నేను గురుకులానికి వెళితే, ఆమె నా గురించి బెంగ పెట్టుకుంది. ఈ మందు నేను దగ్గరుండి వేస్తేనే పనిచేస్తుందని వైద్యుడన్నాడు,” అని చెప్పాడు.

జమీందారు వాడినిక బలవంత పెట్టక, ఆరాత్రికి దివాణంలో బస, భోజనం ఏర్పాట్లు చేయించి మర్నాడు వెళ్ళేముందు తనకు కనబడమన్నాడు.

ఆ రాత్రికక్కడ విశ్రాంతి తీసుకున్నాక, మర్నాడుదయమే బలభద్రుడు నిద్రలేచి కాలకృత్యాలు తీర్చుకుని సంతకు బయ ల్దేరి వెళ్ళాడు. అక్కడ అన్నిరకాల కాయ గూరలూ, పళ్ళూ వున్నాయి. కానీ కొబ్బరి