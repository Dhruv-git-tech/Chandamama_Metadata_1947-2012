సమయం ఆసన్నమయింది. గ్రహబలం ప్రకారం ఆమె ఈపాటికి రాజధానీ నగరం చేరుకుని ఉండాలి. ఒంటరిగా కాకుండా ఆమె మరిద్దరితోపాటు వస్తూ ఉండాలి,” అన్నాడు వాచస్పతాచార్యులు.

“మంచిమాట చెప్పారు ఆచార్యా! నా బిడ్డ క్షేమంగా వచ్చి చేరాలని భగవంతుణ్ణి ప్రార్థిస్తున్నాను,” అన్నది రాణి వజ్రేశ్వరీదేవి.

“ఉగ్రసేనా! నగరం ప్రధాన వీధులన్నిటి లోనూ భటులను అప్రమత్తంగా ఉండమని ఆజ్ఞాపించు!” అన్నాడు రాజు సేనాధిపతితో.

“చిత్తం, మహారాజా!” అని చెప్పి అతడు అక్కడి నుంచి భవనం వెలుపలికి నడవ సాగాడు. అప్పుడొక భటుడు ఎదురుపడి,

సేనాధిపతికి నమస్కరించి, “ప్రభూ! రాజ ప్రాసాదం ముందు ఒక పల్లకీవచ్చి ఆగింది. పల్లకీవెంట ముగ్గురుగుర్రాలమీద వచ్చారు. వారిలో ఒకడు రాజదర్శనం కావాలని కోరు తున్నాడు!” అని చెప్పాడు.

“అతని పేరేమిటో చెప్పాడా?” అని అడిగాడు సేనాధిపతి.

“లేదు ప్రభూ! చూడడానికి ఏదో రాజ వంశానికి చెందిన వ్యక్తిలాగా ఉన్నాడు,” అన్నాడు భటుడు.

“పల్లకీలో ఎవరున్నారో చూశావా?” అని అడిగాడు సేనాధిపతి.

“లేదు ప్రభూ! తెర అడ్డుగా ఉన్నది,” అన్నాడు భటుడు.

“సరే, వెళ్ళు. నేను ఇప్పుడే వస్తాను,” అని చెప్పి సేనాధిపతి లోపలికి వెళ్ళి, ఇంకా జ్యోతిషాచార్యులతో మాట్లాడుతున్న రాజ దంపతులకు సంగతి చెప్పాడు.

వెంటనే రాణి వజ్రేశ్వరీదేవి, “ప్రభూ! పల్లకీలో మన కుమార్తె ఉన్నదేమో! ఏ రాకుమారుడో ఆమెను రక్తించి తెచ్చి ఉండ వచ్చు. రండి, వెళ్ళిచూద్దాం!” అన్నది ఆతృతగా.

“వచ్చినది మన కుమార్తె విద్యావతి అయినట్టయితే ఆమె ఇంకా ఎందుకు పల్లకీలోనే ఉంటుంది? రాజభవనం ఆమెకు కొత్త కాదు కదా? ఈ సరికి లోపలికి వచ్చి ఉంటుంది కదా!” అంటూ రాజు ఆసనం నుంచి లేచాడు.