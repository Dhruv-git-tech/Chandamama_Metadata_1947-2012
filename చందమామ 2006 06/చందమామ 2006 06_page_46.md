వీరవర్మపంచకల్యాణిని ఒక ద్వారం వద్ద కట్టివేసి, మరొకగుర్రాన్ని తీసుకొని యుద్ధానికి వెళదామని ఆలోచించాడు. ఈ ఆలోచనతో, పంచకల్యాణికి వున్న జీనూ, కళ్ళెమూ తక్కిన సామగ్రీ విప్పి వేయబోయాడు.

అప్పుడు పంచకల్యాణి రూపంలో వున్న బోధిసత్వుడు సేనాని చేస్తున్న పనిని కళ్ళు విప్పి చూశాడు. “అయ్యో, వీరుడా! ఎంత అమాయకుడవు! నాకు దెబ్బ తగిలిందనగానే మరి వొక గుర్రాన్ని తయారు చేసుకుందా మనుకుంటున్నావు. ఏడవ మకాము భేదించి, ఏడవ సామంత రాజును పట్టి ఇవ్వడం ఆ గుర్రానికేమి చేతనవుతుంది? అలా నమ్మి, నువ్వు కొత్త గుర్రాన్ని తీసుకోవటంతో ఇంత వరకు నేను చేసిన పని అంతా వ్యర్థం అయి పోతుందే. పైగా, నువ్వు నిష్కారణంగా శత్రువు

చేతులలో పడి చచ్చి పోతావే! దాని ఫలితంగా మన యజమాని అయిన కాశీరాజు అతి సులువుగా సామంతుల చేతులలో చిక్కు కొనిపోతాడే! ఏడవ సామంతరాజును జయించటం ఒక్క నావల్లనే అవుతుందిగాని మరొక గుర్రానికి అలవికాదని నీకు తెలియకపోయె కదా!” అని అనుకుని ఎంతగానో విచారించాడు.

అంతటితో ఊరుకోలేదు. దెబ్బ తగిలి అలా పడిపోయి వున్న ఆ పంచకల్యాణి వీరవర్మను దగ్గిరకు పిలిచి, మానవ స్వరంలో ఇలా చెప్పింది:

“ఓయీ, శూరుడా! వీరవర్మా! ఏడవ మకాము భేదించి ఏడవ శత్రురాజును పట్టగల గుర్రమునేను తప్ప మరొకటి లేదని తెలుసుకో. ఇంతవరకూ నేను చేసిన పని