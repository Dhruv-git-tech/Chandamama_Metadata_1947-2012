“అసంభవం! ప్రపంచంలో ఇవి నాలుగే ఉన్నాయి. అందులో నాది ఒకటి,” అంటూ వసంతరాజు తన వెంట తెచ్చిన పెద్ద పెట్టి నుంచి ఒక చిన్న రంగురంగుల పెట్టె తెరిచి, “వజ్రాలు ఇందులో వెయ్యండి,” అన్నాడు.

శ్రీగుప్తుడు వజ్రాలను అందులో వేశాడు. వసంతరాజు చప్పున ఆ పెట్టెను మూసి, పెద్దపెట్టెనుంచి కొంత భస్మం తీసి శ్రీగుప్తుడికి ఇచ్చి, “దీన్ని మీ చేత్తో పెట్టెమీద చల్లండి,” అన్నాడు. శ్రీగుప్తుడు అలాగే చేశాడు.

వసంతరాజు పెద్దపెట్టెకు తాళం వేసి, చిన్న పెట్టెను శ్రీగుప్తుడికి ఇస్తూ, “దీన్ని కుండలో పెట్టి నీళ్ళు పాయ్యండి. నేను రేపు ఈ వేళకు వచ్చి, నా పెట్టె తీసుకుంటాను,” అంటూ సెలవు పుచ్చుకున్నాడు.

వసంతరాజు తిన్నగా రంగన్న ఇంటికి వెళ్ళి, వజ్రాలను అతనికి ఇచ్చాడు. “ఈ వజ్రాలను అమ్మి, చెరిసగం పంచుకుం దామా?” అన్నాడు రంగన్న.

“ఒకప్పుడు ఈ వజ్రాలకోసమే రక్తపాతం జరిగింది. ఒక పెద్ద కుటుంబం చెల్లాచెదరై పోయింది,” అన్నాడు వసంతరాజు.

“అది నీకెలా తెలుసు?” అన్నాడు రంగన్న ఆశ్చర్యంగా.

“ఈ వజ్రాలు మా తాత సంపాదించి, వంశనాశనం కొనితెచ్చుకున్నాడు,” అన్నాడు వసంతరాజు విచారంగా.

“అలా అయితే వీటిని నువ్వే ఉంచుకో,” అన్నాడు రంగన్న.

“అదేమిటి, రంగన్న? నీ మూలం గానే గదా వీటి ఆచూకీ నాకు తెలిసింది. మా వంశం నాశనం అయినాక నాకు వీటిమీద ఏంమోజు ఉంటుంది? నువ్వన్నట్టు వీటిని అమ్మి, డబ్బు చెరిసగం తీసుకుందాం,” అన్నాడు వసంతరాజు.

మర్నాడు శ్రీగుప్తుడు నీటినుంచి చిన్న పెట్టెను తీసి చూస్తే, అందులో రాళ్ళు తప్ప ఇంకేమీలేవు. తనదగ్గిరికి వచ్చిన పెద్దమనిషి తనకు భస్మం ఇచ్చేటప్పుడు తన వజ్రాల పెట్టెను మార్చి ఇంకోటి ఇచ్చాడని గ్రహించి శ్రీగుప్తుడు గొల్లుమన్నాడు.

శ్రీగుప్తుడు చూస్తుండగానే రంగన్న పట్నంలో పెద్ద లోగిలి కట్టించి, లక్షల మీద వ్యాపారం చేశాడు.