# పాఠకుల లేఖలు

గత నలభై అయిదు సంవత్సరాలుగా అందాల ‘చందమామ’ పాఠకుడిని. గత ముప్పై అయిదు సంవత్సరాలుగా ‘చందమామ’లు జాగ్రత్త చేస్తున్న సేకర్తను. గత ఇరవై సంవత్సరాలుగా ‘చందమామ’కు కథలు వ్రాస్తున్న రచయితను. చిన్నప్పటి నుంచీ అభిమానించే నా ‘చందమామ’కు కథలు కూడా వ్రాసే భాగ్యం కలిగిన అదృష్టశాలిని. అప్పుడప్పుడూ పాత చందమామలు తిరగేస్తుంటే కలిగే ఆనందం, ఆ అనుభూతి స్వయంగా అనుభవించాల్సిందేగానీ వర్ణించడానికి మాటలు చాలవు. పరోపకారి పాపన్న కథలు, గుండు భీమన్న కథలు, అరేబియన్ నైట్స్ కథలు నిత్యనూతనాలు. కొత్తపాఠకుల కోసం మరోసారి ప్రచురించండి. ‘చందమామ’కు అరవై సంవత్సరాలు నిండుతున్న సందర్భంలో అభినందనలు. మరో వంద సంవత్సరాలు ‘చందమామ’ తన పయనం సాగించాలని కోరుకుంటూ. - కోనే నాగవెంకట ఆంజనేయులు, వైజాగ్ - 530 031.

రానురాను చందమామ చిక్కి శల్యమైపోతున్నది. కథల పత్రిక కాస్తా ఆసక్తి కలిగించని శీర్షికలతో నిండిపోతూ ఉంది. - డి. ఎస్. శంకర్, వక్కలంక చందమామలో ప్రస్తుతం మీరు ప్రచురిస్తున్న సీరియల్ ‘రాకాసిలోయ’ చాలా బాగున్నది. దీని తరవాత మీరు 1968లో ప్రచురించిన ‘శిథిలాలయం’ సీరియల్ ప్రచురించ కోరుతున్నాను. - ఎ.టి. సుబ్రహ్మాణ్యం, బెంగుళూరు - 560 054

ఈ నెల (ఏప్రిల్) చందమామలో సమయస్ఫూర్తిని తెలియజేసిన కథ ‘ఫలించిన ఉపాయం’ చాలా బావుంది. ‘రాకాసిలోయ’ సీరియల్ చదువుతూ ఉంటే ఆ కథలోని పాత్రలతో పాటు పాఠకుడినైన నేను కూడా గుహలలో తిరుగుతూన్న మానసిక అనుభూతి కలుగుతోంది. ‘వ్యాపారం-వ్యాపారి’ కథ ద్వారా వ్యాపారంలో వ్యాపారి కూడా పాల్గొనా లన్న చక్కని సత్యాన్ని తెలియజేశారు. ‘కోడలి యుక్తి’ కథలో కోడలిపాత్ర చాలా యుక్తిగా ప్రవర్తించింది. పిల్లల నుంచి పెద్దల వరకు చందమామను చదువుతున్నాం. ఇందులో పెద్దవాళ్ళకు సంబంధించిన విషయాలు కూడా ఉన్నాయి. అందుకే చందమామ క్విజ్‌లో పాల్గొనేందుకు వయసు నిబంధన వద్దని నా మనవి.

- గొట్టాపు దుర్గారావు, ఏలూరు - 534 005