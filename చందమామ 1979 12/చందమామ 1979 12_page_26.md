మనిషికి కావలసినది

అవంతి రాజ్యంలో వినోదుడు అనేవాడు రాజుగారి కొలువులో చిన్న ఉద్యోగంలో చేరాడు. అతని తండ్రి రాజుగారి కొలువులో ఉద్యోగం చేస్తూ మరణంచడం వల్ల వినోదుడికి ఆ ఉద్యోగం దొరికింది. చాలాకాలం అతను పెళ్లి చేసుకోలేదు. కారణం, తాను పెద్ద ఉద్యోగంలో ఉండి, తన కాబోయేభార్య దృష్టిలో ఘరానా మనిషిగా కనిపించాలని అతని ఉద్దేశం.

అయితే తల్లి పోరగా, పోరగా, వినోదుడు పెళ్లికి ఒప్పుకున్నాడు. ఒక పేదరైతు కూతురు చంద్ర అతనికి భార్య అయింది. ఆమె అందంలోనే గాక, గుణంలో కూడా గొప్పది. పేదకుటుంబం నుంచి వచ్చిందేమో, ఆమెకు పొదుపూ, ఇతరులకు మర్యాద చూపటమూ చక్కగా తెలుసు. ఆమె భర్త దగ్గిరా, అత్తగారి దగ్గిరా అణకువగా మసలుకునేది.

కాని భార్య దగ్గిర గొప్పలకుపోయి వినోదుడు ధారాళంగా డబ్బు ఖర్చు పెటుతూ వచ్చాడు. భార్యను మెప్పించు తున్నాననుకుని లేనిపోని గొప్పలకుపోయి అతను అప్పుల పాలయాడు.

చంద్రకు తన భర్త సంపాదన ఎంతో తెలుసు, కాని అతను సంపన్నుడు కాదన్న సంగతి జ్ఞాపకం చెయ్యకుండా, ఆమె అనవసరపు ఖర్చులు తగ్గించమని భర్తను కోరేది. పొదుపుగా ఉండటం అవమానంగా భావించి వినోదుడు, “అంత పీనాసిగా బతకవలసిన కర్మ మనకేం పట్టింది? మన హెదాకు తగినట్టు ఉండవద్దా?” అని భార్యతో అనేవాడు.

అయినా అతన్ని అప్పులు బాధిస్తూ ఉండటం వల్ల, ఇంకా మంచి ఉద్యోగం కోసం ఎంతో ప్రయత్నించాడు. కాని అ ప్రయత్నాలేవీ కలిసిరాలేదు.