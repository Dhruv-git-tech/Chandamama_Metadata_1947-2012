రెండు కొత్తచెప్పులూ తీసుకుని కన్నడు తిరిగివచ్చేసరికి లంకెబిందెలు లేవు. ఇది చిన్నడి పనేనని రూఢిచేసుకుని కన్నడు చకచకా నడిచి, కొద్దిసేపట్లోనే చిన్నడి ఇంటికి వెళ్ళాడు.

చిన్నడి ఇంట్లోకి అడుగుపెట్టేసరికి ఏడుపులూ పెడబొబ్బలూ వినిపించాయి. కన్నడు అశ్చర్యపోయి ఏమిటని అడిగాడు.

అందుకు చిన్నడి భార్యా, కొడుకూ శోకాలు పెడుతూ, చిన్నడు చచ్చిపోయా డని చెప్పారు. గుడ్డ కప్పి నట్టింటో పడుకో బెట్టిన చిన్నణ్ణ కూడా చూపించారు.

కాస్సేపు కన్నడు కూడా వాళ్ళతోబాటు ఏడిచి, ఈ విధంగా అన్నాడు:

“ఇద్దరం ఎంతో స్నేహంగా ఉండే వాళ్ళం. ఇక చిన్నడి ఆఖరు కోరిక తీర్చటం తప్ప నేచేయగలిగిందేమీ లేదు. తాను నా కన్న ముందు చచ్చిపోతే తన శ్రవాన్ని కొట్టేసిన కందిచేనులో కంది మోళ్ళ మీదిగా లాగమని నన్ను కోరాడు. వాడి ఆఖరు కోరిక తీరుస్తాను!”

ఈ మాటలంటూ కన్నడు చిన్నడి శరీరాన్ని భుజాన వేసుకుని, ఎవరి మాటలూ వినిపించుకోకుండా, గ్రామం పాలిమేరలో వున్న కొట్టిన కందిచేను దగ్గిరికి తీసుకు పోయాడు.

నేలలో పాతిన కత్తుల్లాగా ఉన్న కంది మోళ్ళు చూసేసరికి చిన్నడికి నిజంగానే ప్రాణంపోయినంత పని అయింది. ఊరు కుంటే నిజంగానే తనను కందిమోళ్ళ మీదుగా లాగుతాడని అతడికి భయం కలిగింది.

చిన్నడు చప్పన లేచి కన్నడి కాళ్ళు పట్టుకుని, “అన్నా. నన్ను మన్నించు! మనం దొంగబతుకు చాలించి నీతిగా బతుకుదామనుకున్నాం గదా, ఇంక దొంగ బుద్దులు మాత్రం దేనికి? రెండు బిందెలున్నాయి. చెరొకటీ తీసుకుని ఆ ధనంతో హాయిగా జీవింతాం!” అన్నాడు.

లంకెబిందెలను కన్నడూ, చిన్నడూ సమంగా పంచుకుని ధనవంతులై సుఖంగా కాలం వెళ్ళబుచ్చారు.