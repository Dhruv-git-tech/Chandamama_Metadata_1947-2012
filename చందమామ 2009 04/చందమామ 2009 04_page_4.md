## సెలవులు వచ్చేశాయి!

రాసంచిక మీ చేతుల్లోకి వచ్చేసరికే ప్రియపాఠకులైన మీలో చాలా మందికి వేసవి సెలవులు ఆరంభమై ఉంటాయి. మీరు ఆశించే వినోదాలకు అంతరాయం కలగకుండా వేసవి సెలవులను ఉపయోగకరంగా గడిపే మార్గాలు చాలా ఉన్నాయి. సెలవులు ముగిసేలోపల(ముగియక తప్పదు కదా మరి!) మీరు మరింత నిండైన వ్యక్తిత్వం సంతరించుకున్న విద్యార్థి(ని)గా మిమ్మల్ని మీరు మలుచుకునే అవకాశాలు కోకొల్లలు. అలా అని మీరు వినోదంగా గడపాలని వేసుకున్న పథకాలను, చేయదలచుకున్న ప్రయాణాలను రద్దు చేయవలసిన అవసరం లేదు. చేయవలసిందల్లా వినోదభరిత వాతావరణంలో నూతన విషయాలను నేర్చుకోవడం కొనసాగించడం మాత్రమే!

మీ వినోద కార్యకలాపాలలో అంతర్భాగంగా వేసవి సెలవుల్లో చేయతగ్గ కొన్ని మంచి పనులను ఇక్కడ చూద్దాం: తొలి అడుగు ఇంటి నుంచి వేయండి. మీ ఫ్యామిలీ మ్యాప్ అంటే కుటుంబ వృక్షాన్ని తయారు చేయండి. అందుకు మీ తాతయ్య, బామ్మ లేదా ఇంట్లో అందరికన్నా పెద్దవారి దగ్గరికి వెళ్ళి కూర్చోండి. వాళ్ళ తండ్రి తాత ముత్తాతల పేర్లు, వాళ్ళ భార్యాపిల్లల పేర్లు అడిగి తెలుసుకుని రాసుకోండి. ఈ తరం వారి పేర్లను కలపండి. ఇలా చేయడం వల్ల మీ కుటుంబ చరిత్ర మీకు తెలియ వస్తుంది. అంతేకాదు. ఆ వివరాలు చెబుతున్నప్పుడు మీ పెద్దల ముఖంలో పొంగే అనందానికి అవధులు ఉండవు!

తరవాత మీ ఊళ్ళో లేదా ప్రాంతంలో ఇరుగుపొరుగు మిత్రులతో కలిసి జట్లుగా ఏర్పడి పరిసరాల పరిశుభ్రతను చేపట్టండి. ఆ పనులు చేసే వాళ్ళ సమస్యలను అడిగి తెలుసుకుని పై అధికారులకు, పెద్దల దృష్టికి తీసుకువెళ్ళి పరిష్కరించడానికి ప్రయత్నించండి. ఎక్కువ పరిశుభ్రతా చర్యలు చేపట్టిన జట్టుకు బహుమతులు అందజేయండి!

ఇక దేశానికి వద్దాం. మన దేశంలో సార్వత్రిక ఎన్నికలు జరుగనున్న తరుణం ఇది. రోజు తప్పకుండా వార్తాపత్రికలు చదవండి. ఎవరెవరు ఎలాంటి వాగ్దానాలు గుప్పిస్తున్నారో గమనించండి. లోక్‌సభ ఏర్పడడాన్నీ గెలుపాంది ప్రభుత్వం ఏర్పాటు చేసే వారినీ జాగ్రత్తగా పరిశీలించి చూడండి. ఇలా చేయడం వల్ల రాజకీయ అవగాహన పెరుగుతుంది. సామాజిక స్పృహ, సమస్యల పట్ల సదవగాహన పెంచుకున్న పిల్లలే ఉత్తమ పౌరులుగా పెరిగే అవకాశం ఉంటుంది!

రెండు నెలలు ఆడుతూ పౌడుతూ ఇలాంటి ఉపయుక్తమైన పనులు చేస్తే సెలవులు హాయిగా గడిచిపోతాయి. నూతన విద్యాసంవత్సరంలో పై తరగతికి వెళ్ళే మీరు, మరింత పరిణతి చెందిన మెరుగైన వ్యక్తిగా విద్యాలయంలో అడుగుపెడతారు! అంతకు మించి ఏం కావాలి? కదలండి మరి!

సంపాదకుడు : ఎల్. సుబ్రమణ్యన