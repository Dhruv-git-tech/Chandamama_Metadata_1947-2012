సహాయనిధి!

అకాల వర్షాలతో అతలాకుతలమైన గ్రామస్థులను ఆదుకోవడానికి జమీందారు రంగభూపతి నిధులను పంపాడు. నిధులను అందుకున్న ప్రజలందరూ సంతోషించారు గానీ, రాయవరం గ్రామస్థులకు మాత్రం అసలు సహాయం అందలేదని తెలియవచ్చింది. సంగతేమిటో తెలుసు కుందామని జమీందారు స్వయంగా దివానును వెంటబెట్టుకుని గుర్రబ్బండిలో రాయవరం బయలుదేరాడు.

ఆయన వెళ్లిన సమయానికి గ్రామంలో చాలా మంది కూలిపోయిన ఇళ్ళను బాగు చేయడంలో నిమగ్నులై ఉన్నారు. వాళ్ళతో కలిసి పనిచేస్తున్న రవిచంద్రుడనే యువకుణ్ణి దగ్గరికి పిలిచి, “బాధితులకు అందజేయమని పంపిన ధనధాన్యాలను ఇంట్లో దాచుకుని, కాలే కడుపులతో వాళ్ళ చేత పనులు చేయిస్తున్నావేమిటి?” అని నిలదీశాడు జమీందారు కోపంగా.

“ప్రభువులు క్షమించాలి. రెండు వందల గడప ఉన్న మా గ్రామంలో గాలివానకు యాభై ఇళ్ళు నేలమట్టమయ్యాయి. వాటిని వెంటనే నిర్మించుకోవడం మామూలు కుటుంబస్థులకు సాధ్యమయ్యే పనికాదు. అందువల్ల పనిచేయగల వాళ్ళచేత ఇళ్ళు బాగు చేయించే పనులు చేయిస్తున్నాను. సాయంకాలానికి వాళ్ళ శ్రమకు తగ్గ ఫలితాన్ని తమరు పంపిన నిధి నుంచి తీసి ఇస్తున్నాను. ఇలా చేయడం వల్ల త్వరలోనే ఇళ్ళు తయారు కావడంతో పాటు, గ్రామస్థుల మధ్య సంఘీభావం పెరగగలదని ఆశిస్తున్నాను. ఊరక అందే సాయం వల్ల అలసత్వం, సోమరితనం పెరగడం తప్ప శాశ్వత ప్రయోజనాలేవీ ఒరగవు కదా?” అన్నాడు రవిచంద్రుడు వినయంగా.

జమీందారు నవ్వుతూ, “పసివాడివైనా విద్యావంతుడి వనిపించుకున్నావు. మనసారా అభినంది స్తున్నాను,” అంటూ మెడలోని ముత్యాల హారాన్ని తీసి అందించి తృప్తిగా అక్కడి నుంచి బయలుదేరాడు.

- వెంకటేష్