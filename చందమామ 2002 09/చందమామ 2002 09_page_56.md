ఇంటి దొంగ

మధ్యాహ్నపు ఎండవేళ కమల భర్త మాధవుడు, హడావిడిగా భోజనం చేసి, ఏదో అవసరం అయిన పని పడిందంటూ బయటికి వెళ్ళాడు. కమల వంటగది సర్ది, పక్కనే వున్నపడకగదిలో చిన్న కునుకు తీస్తుండగా, సమీపంలో ఏదో అలికిడి విని కళ్ళు తెరిచి చూసి నివ్వెరపోయింది. మంచానికి కుడిపైపు వారగావున్న బల్లదగ్గర కమల ఆడుపడుచు భర్త విశ్వం నిలబడి, బల్లమీది ఆమె పెట్టెను నిశ్శబ్దంగా తెరుస్తున్నాడు.

కమల నోట మాటరాక, అరమూత కళ్ళతో గమనిస్తుండగానే, విశ్వం పెట్టె మూత సాంతం తెరిచి, పట్టుచీరల కింద భద్రపరచిన ఆమె పది తులాల బంగారు హారాన్ని తీసి జేబులో వేసుకుని, పెట్టె మూసేసి నెమ్మదిగా బయటికి వెళ్ళిపోయాడు. జరిగిన సంఘటనకు విభ్రాంతి చెందిన కమల, కొంతసేపటిదాకా కదలా మెదలక ఆలోచిస్తూవుండిపోయింది.

కమల భర్త మాధవుడికి, లక్ష్మి అనే అక్కడ తప్ప ఇంకెవరూ తోబుట్టువులు లేరు. లక్ష్మి భర్త విశ్వం కచేరిలో చిన్న ఉద్యోగి. స్వతాహాగా మంచివాడూ, నెమ్మదస్థుడూ అయిన విశ్వానికి సహనం కూడా ఎక్కువే!

విశ్వాన్ని గురించి దీర్ఘంగా ఆలోచిస్తున్న కమల, “విశ్వమన్నయ్య మంచివాడే! అత డిలో ఎలాంటి దుర్భుద్ధీ లేశమాత్రం కూడా కనిపించదు. అటువంటివాడు ఇంతటినైచ్యానికి ఒడిగట్టాడంటే, ఇది తప్పనిసరిగా పట్టించుకోవలసిన విషయమే!” అనుకున్నది.

సాయంత్రందాకా గుట్టుగా కాలక్షేపం చేసిన కమల, సాయంత్రం భర్త ఇల్లు చేరిన కాసేపటికి, ఏదో నెపం మీద పెట్టె తెరిచి, హారంలేని సంగతి అప్పుడే గ్రహించినదానిలాగా భరాగా కేకలు పెట్టింది.

కమల కేకలు విని ఇంటిల్లిపాదీ అక్కడ చేరి, కంగారుగా తలా ఒకచోట వెతకడం