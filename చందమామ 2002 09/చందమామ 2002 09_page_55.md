“ప్రతి ప్రాణీ ఎప్పుడో ఒకప్పుడు ముసలి దయ్యేదే! అంచేత, అవి వయసులో ఉన్న ప్పుడు మనకు చేసిన సేవల్ని గుర్తుంచుకుని, వాటిని జాగ్రత్తగా సాకాలి,” అన్నది గౌరి.

ఆ జవాబు విన్న శివుడికి, తాను ఆ పిల్లను పెళ్ళిచేసుకుంటే, ఆమె తన తాతనూ, నాన మ్మనూ జాగ్రత్తగానే చూసుకుంటుందన్న నమ్మకం కలిగింది. అయినప్పటికీ అంతటితో సరిపెట్టక శివుడు, “సరే, బాగుందిగాని, ఒకటికి ఒకటి కలపాలంటావా, అంతకంటే ఎక్కువ కలపాలా లేక అసలేమీ కలపక్కర్లేదా?” అంటూ ప్రశ్నించాడు.

ఆ ప్రశ్నకు గౌరి చిరుకోపంగా, “ఒకటి పెద్దదైతే అసలేమీ కలపక్కర్లేదు. దేవుడిదైతే మాత్రం ఒకటికి పది కలిపినా కలపవచ్చు, చెప్పలేం!” అన్నది.

అప్పటిదాకా మౌనంగా వారి సంభాషణను ఆలకిస్తున్న గంగాధరభట్టు, ఆ జవాబు వింటూనే పెద్దగా నవ్వేశాడు. శివుడు మాత్రం ఆ జవాబు విని మొహం గంటు పెట్టుకుని కూర్చున్నాడు. సంగతేమిటో ఏమీ అర్థంకాని కొమరయ్య, చంద్రయ్య మాత్రం అయో మయంగా భట్టు వైపు చూశారు.

గంగాధరభట్టు నవ్వుతూ వారివైపు చూసి, “శివుడి చివరి ప్రశ్నా, గౌరి జవాబూ తప్ప, మిగిలిన అన్ని ప్రశ్నలూ, జవాబులూ అర్థ మయినైగదా! సరే, ఈ చివరి ప్రశ్న, జవాబు: ఎవరైనా ఒక మాట అంటే ఊరుకుంటావా లేకతిరిగి మాటలంటావా? అని ప్రశ్నించాడు శివుడు. దానికి గౌరి కాస్తచిరెత్తింది కాబోలు, శివుడికి చిన్న చురక అంటిస్తూ-కుటుంబంలో పెద్దలు ఒకమాట అంటే, వారిపట్ల గౌరవంకొద్దీ మౌనం వహించాలనీ, మాటన్నది మొగుడైతే మాత్రం ఒకటికి పది అంటించినా అంటించవచ్చుననీ జవాబు చెప్పి, ఆలుమగల కలహాలు సృష్టిలో సాధారణ మైనవన్న విషయాన్ని రుజువుచేసింది. వీళ్ళిద్దరూ అందచందాలలో, తెలివితేటలలో ఒకరికొకరు తగినవారనటంలో, ఇక ఏ సందేహమూ లేదు. శుభమస్తు! శీఘ్రమే వివాహప్రాప్తిరస్తు!” అంటూ శివుణ్ణి, గౌరిని ఆశీర్వదించాడు.

భట్టు మాటలకు శివుడు, గౌరి ఆనందంగా ఒకరినొకరు చూసుకుని, ఇద్దరూ కలిసి వినయంగా గంగాధరభట్టు పాదాలకు నమస్కరించారు.