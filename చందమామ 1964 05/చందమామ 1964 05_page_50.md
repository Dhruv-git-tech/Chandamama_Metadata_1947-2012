## కుడువ పెట్టిన కణితి

జపాను దేశంలో కొండల మీద అరణ్యాల మథ్య ఒక చిన్న గ్రామం ఉండేది. ఆ గ్రామంలో అందరూ కట్టెలుకొట్టి జీవించే వాళ్ళే. ఆ గ్రామంలో ఇద్దరి గవదలకు పెద్ద పెద్ద కణుతు లుండేవి. ఒకడికి కుడి చెంపనా, రెండోవాడికి ఎడమ చెంపనా ఈ కణుతు లుండేవి. అందుచేత మిగిలిన కట్టెలుకొట్టే వాళ్ళందరూ వాళ్ళను “కుడి చెంపా”, “ఎడమ చెంపా” అని పిలిచే వాళ్ళు.

“కుడి చెంప” అనే వాడు సజ్జనుడు, స్నేహపాత్రుడు; ఒకరిని చూసి ఓర్చలేక పోవటమన్నది వాడి కేకోశానా లేదు. చెంపన కణితి ఉన్నప్పటికీ, దానికి చికిత్స ఏమీలేదు గనక మనసును సరిపెట్టుకుని, పెళ్ళాడి, తన భార్యతో సుఖంగా కాపరం చేస్తున్నాడు.

“ఎడమ చెంప” అలా కాదు. వాడికి “కుడి చెంప” మీద తప్ప మిగిలిన గ్రామస్తు లందరి మీదా అసూయే. మళ్ళీ అందరి సహాయమూ కోరే వాడు, ఏది కావలిసినా అడిగి తీసుకునే వాడు; అయినా అందరి మీదా కసిగా ఉండే వాడు. “కుడి చెంప” తనలాగా ఒంటరి జీవితం జీవించి, ఇంటి పనులన్నీ తానే చేసుకోవటం లేదని “ఎడమ చెంప” కు అప్పుడప్పడూ అసూయ కలుగు తూనే ఉండేది; కాని మిగిలిన వాళ్ళ పైన ఉన్నంత కసి “కుడి చెంప” మీద ఉండేది కాదు. తన కేదన్నా చీపురో, చాటో కావలిసి వస్తే అరువుకు “కుడి చెంప” ఇంటికే వెళ్ళేవాడు. తనకు కావలిసిన వస్తు వేదో తీసుకుంటూ, “వస్తువైతే మీ రిచ్చారు గాని, చాకరీ అంతా నేనే చేసుకోవాలి! ఆడ దిక్కులేని సంసారం!” అని పాడిచి నట్టుగా అనే వాడు. వాడి అసూయను “కుడి చెంపా”, వాడి భార్యా పట్టించుకునే వారు కారు.