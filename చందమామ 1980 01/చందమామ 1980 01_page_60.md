నేరనిరూపణ

ఒక దేశంలో ఒక ధనికుడైన వర్తకు డుండేవాడు. ఆయనకు ముగ్గురు కొడుకులు. చనిపోయే సమయంలో అతడు తన ముగ్గురు కొడుకులనూ చెంతకు పిలిచి, ' ' నాయనలారా, నా కోసం యమదూతలు రాబోతున్నారు. నే నెంతో శ్రమపడి చాలా ఆస్తి గడించాను, ఆ ఆస్తిలోకల్లా విలు వైనవి ఈ మూడు రత్నాలు. మీరు ఏ కారణం చేతనైనా వేరుపడదలిస్తే ఈ మూటినీ ముగ్గురూ తీసుకోండి. మూడూ ఒకే విలువ గలవి, ' ' అని చెప్పాడు.

ఆయన పొయాక కొద్దికాలానికి అన్నదమ్ములు వేర్లుపడదామని నిశ్చయించుకున్నారు. ఆస్తిలో ముఖ్యమైనవి రత్నాలు గనక వాటిని తలా ఒకటి తీసుకుందామని రత్నపేటిక తెరిచి చూసేసరికి అందులో రెండే రత్నాలున్నాయి. మూడవదాన్ని ఎవరో దొంగిలించారు. దొంగ ముగ్గురన్న దమ్ములలో ఒకడైవుండాలి. పరాయివాడు కావటానికి వీలులేదు.

"మనలో ఒకరు రత్నాన్ని హరించారు. మనం ఒకరినొకరు నిందించుకోవటం ఎంతమాత్రం భావ్యంగా వుండదు. రత్నాన్ని దొంగిలించినవాడు తన నేరం తాను ఒప్పుకోవటానికి బిడియపడవచ్చు. ఎవరికీ అవమానం జరగకుండా, ఎవరికీ అన్యాయం జరగకుండా రేపులో పల ఈ రత్నాన్ని తీసినవారు తిరిగి యథా స్థానంలో ఉంచేది," అన్నాడు పెద్దవాడు.

"లేని పక్షంలో ఏం చేయాలి ?" అని అడిగాడు రెండోవాడు.

"ముగ్గురం వెళ్ళి రాజుగారికి ఫిర్యాదు చేద్దాం. నేరాన్ని నిరూపించే భారం రాజు గారిదే గదా? " అన్నాడు పెద్దవాడు.

"ఈ ఆలోచన చాలా బాగుంది," అన్నాడు మూడోవాడు.