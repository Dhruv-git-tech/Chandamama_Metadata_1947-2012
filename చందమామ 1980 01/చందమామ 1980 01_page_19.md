మంచి చోటుకోసం వెతుకుతూ ఏనుగుమీద వచ్చిన తలారిభల్లూకుడూ, అటవికుడూ, తామెక్కివున్న ఏనుగు కాలొకటి హాతాత్తుగా భూమిలోదిగిపోయి, అది ఘంకరిస్తూ ముందుకు పడిపోవటం చూస్తూనే, దానిమీది నుంచి కిందికి దూకేశారు. ఆ మరుక్కణం ఏనుగు తొండంతో భూమిని గట్టిగా తాటిస్తూ లేచినిలబడింది.

తలారి భల్లూకుడు చుట్టూ ఓ మారు కలయచూసి, అటవికుడితో, ''కాళీవర్మదొరా, భల్లూక మాంత్రికుడు కూడా ఒకసారి యీ ప్రదేశం చూస్తే బావుండును. ఇక్కడ నీటికి కొదవలేదు; మనం పట్టవలసిన జితకేతురాజు కోట కూడా దగ్గిల్లోనే వుంది. ఎన్ని మంత్రాల్సు నేర్చినా ఆ మాయా మర్కటుడు, తన కోతి స్వభావం కొద్దీ, యీ ఊడలమర్రి కేసిరావటం జరిగితే, వాణ్ణి తేలిగ్గా పట్టుకుని, భల్లూక మాంత్రికుడి మంత్రదండాన్ని గుంజుకోవచ్చు.'' అన్నాడు.

ఆటవికుడు, తలారి భల్లూకుడి మాట లేవీ వినటంలేదు. వాడు ఏనుగుకాలేమైనా విరిగిందేమో ఆని పరీక్షస్తూ, దాన్ని ఆటూ యిటూ నడిపిస్తున్నాడు. ఏనుగు ఏ మాత్రం కుంటకుండా మామూలుగా నడవటం చూసి. వాడు తృప్తిపడి తలారి భల్లూకుడితో, ''తలారి భల్లూకయ్యా! మన వాహనం కాళ్ళేమీ చెక్కుచెదరలేదు; అదృష్టవంతులం!'' అన్నాడు.

ఆ వెంటనే మర్రికొమ్మల్లోంచి ఒక బోయవాడు కిందికి దూకుతూ. ''దొంగ బైరాగుల్ని మింగిన భూసారంగం కంత కేసి, మీ ఏనుగు పోకపోవటం, మీ అదృష్టం. లేకపోతే అది మిమ్మల్ని, బైరాగుల్లాగే నిలువునా మింగే సేది.'' అన్నాడు.

తలారి భల్లూ కుడు, ''దిరిసెనపన భైరవా!'' అంటూ గండ్రగొడ్డలి పైకెత్తి, ''ఎవడివిరా నువ్వు! మాయామర్కటుడి శిఘ్యడివా?'' అంటూ బోయవాడి కేసి బయలుదేరాడు. —(ఇంకా వుంది.)