మహాప్రభో!'' అంటూ గబగబా దర్భారుకు వెళ్లాడు. అక్కడ అప్పుడే మాణిభద్రుడు సింహాసనం మీద అధిష్ఠించి ఉన్నాడు. సంధిపత్రం వ్రాస్తున్నారు.

''మహాప్రభూ! ఒక్కమనవి!'' అని మహామంత్రి మాణిభద్రుడికి జరిగిన దంతా విపులంగా విన్నవించుకున్నాడు.

''మహారాజు గారు మరొక్కగడియ— తప్పితే రెండు గడియలు!— అంతకు మించి జీవించరు. వారికి నిజం తెలియ కుండా కాపాడినట్లయితే నేనూ, మా విదర్భ ప్రజలూ యావజ్జీవం తమకు కృతజ్ఞాలమై ఉంటాం,'' అని మహామంత్రి ప్రాధేయపడ్డాడు. మాణిభద్రుడు మొదట ఆగ్రహించనా, యువకుడు గనక, వినోదం చూద్దామని, చివరకు అంగీకరించాడు.

ఈ సమయానికే, సేవకులు పట్టుకొని నడిపిస్తూండగా అంతః పురం నుంచి మహరాజు వచ్చాడు, తన సింహాసనంలో కూర్చున్నాడు, పక్కనే చేతులు కట్టుకు నిలబడిన మాణిభద్రుణ్ణి చూశాడు.

''నాయనా, మంచి యోధుడివి! చక్కని వ్యూహరచన చేశావు, మంచంలో ఉండికూడా నేనే స్వయంగా ప్రతి వ్యూహం నడపటంచేత ఓడావుగాని, లేకపోతే గెలవదగినవాడివి. నాతో ఓడి పోవటం నీకు ఆగౌరవం కాదు, నీతో గౌరవనీయమైనసంధిచేస్తాను. నాకుమార్తె నిచ్చివివాహం చేస్తాను, నువు ఓడిపోయినా నా రాజ్యం నీదే!'' అన్నాడు మహారాజు నవ్వుతూ.

మాణిభద్రుడు మొదట నివ్వెరపోయి నాడు, కాని సభలోకి వచ్చిన జలజను చూడగానే అతనికి ఎదురుచెప్ప బుద్ది కాలేదు. ఇద్దరికీ మహావైభవంగా వివాహం జరిగింది.

కొద్దికాలానికి వారికొక మగశిశువు కూడా కలిగాడు. వృద్ధమహారాజు మనవణ్ణి ఎత్తుకొని ఆడిస్తూ మురిసిపోయే వాడు. చివరవరకూ ఆయన తన సైన్యాలు యుద్ధంలో ఓడిపోయాయనే సంగతి ఎరగనే ఎరగడు.