దొంగల అంతు

నిందూరదేశపు సరిహద్దులో, కీకారణ్యంలో దొంగల ముఠా ఉండేది. దొంగలు ఊళ్ళ మీద పడి దోచుకుని, రాజభటులు వెంటపడినప్పుడు అరణ్యంలోకి పారిపోయేవారు. అరణ్యంలోకి ప్రవేశిస్తే రాజభటులు తిరిగి ప్రాణాలతో బయట పడలేక పోయేవాళ్ళు.

ఈ దొంగలను ఎలాగూ పట్టుకోలేక రాజు, దొంగల నాయకుడి తల సరికి తెచ్చినవాడికి తన కుమార్తె నిచ్చి, తన ఆనంతరం రాజును చేస్తానని ప్రకటించాడు.

ఈ ప్రకటన జరిగినాక దొంగల నాయకుడికి తన అనుచరులందరిలోనూ ద్రోహబుద్ది ఉన్నట్టు కనబడింది. వాడు ఎవరిని నమ్మలేక, ఎవరితోనూ చెప్పకుండా ఎటో పారిపోయాడు.

దొంగలు మరో నాయకుణ్ణి ఎన్నుకోవాలని చూశారు గాని, నాయకుడుగా ఉండటానికి ఎవడూ ఒప్పుకోలేదు. నాయకుడు లేని దొంగలు తలా ఒక దారీ అయిపోయారు. నిందూర దేశానికి దొంగల బెడద తప్పింది.

— కలువకొలను నదోనంద