దండంతో తల మీద గట్టిగా ఒక్కదెబ్బ కొట్టాడు. ఆ దెబ్బకు వాడు కిక్కురుమన కుండా కిందపడిపోయాడు.

ఇంతలో ఖఢ్గవర్మ లేచాడు. అది చూస్తూనే చచ్చినవాడు చావగా మిగిలిన ముసుగువాళ్ళిద్దరూ, చప్పన వెనుదిరిగి గోడ కన్నంలో నుంచి దూరి పారిపోజూశారు. అందులో ముందుగా ఒకడు దూరాడు. రెండవవాడు దూరి సగం కనబడకుండా పోయాడు. జీవదత్తుడు వాడి కాలోకటి పట్టుకుని ఎలుకను లాగినట్టు గది లోపలికి లాగి, గోడ పక్కకు విసిరివేశాడు.

“ఆ పారిపోయిన దుష్టుడి సంగతి నేను చూస్తాను,” అంటూ ఖఢ్గవర్మ కన్నంలో నుంచి దూరి బయిటికిపోయాడు.

ఆ సరికే ముసుగువాడు పరిగెత్తుతూ అతిథిగృహానికి చుట్టూ వున్న ప్రహరీ గోడను సమీపించాడు. ఖఢ్గవర్మ అతణ్ణి హెచ్చరిస్తూ, “ఆగు! వెన్ను చూపిన శత్రువును

నేను చంపను. కాని, దొరక్కుండా పోవాలని చూశావో చావు తప్పదు!” అన్నాడు.

అతడి మాటలు లక్ష్య పెట్టకుండా ముసుగు వ్యక్తి మరింత వేగంగా పరిగెత్తుతూ పోయి ఆరేడడుగుల ఎత్తున్న ప్రహరీ గోడ మీదికి ఎగిరాడు. అతడు చేతులతో గోడ పై భాగాన్ని పట్టుకుని, అవతలికి జార్జోయేంతలో ఖఢ్గవర్మ అక్కడికి చేరాడు. అతడికి ముసుగువాడి కాళ్ళు మాత్రమే కనిపిస్తున్నవి.

హంతకుడు తప్పకు పోతున్నాడనే ఆదుర్దాలో ఖఢ్గవర్మ ముసుగువాడి కాళ్ళల్లో ఒక దానికి గురి చూసి కత్తి విసిరాడు. ఆ కాలు తెగి తపీమంటూ కింద పడింది. అదే సమయంలో ముసుగువాడు దభీమంటూ గోడ అవతల పడిపోయాడు. ఆ సమయంలో రాత్రి గస్తే తిరుగుతున్న రాజభటులిద్దరు కేకలు పెడుతూ అక్కడికి పరిగెత్తుకు రాసాగారు. —(ఇంకా వుంది)