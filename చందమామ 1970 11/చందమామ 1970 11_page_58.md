పరువుతీసినపాయసం

ఒక గ్రామంలో చలమయ్య అనే పెద్ద కామందు ఉండేవాడు. అతనికి స్వార్థితం, పిత్రార్థితం బోలెడు ఉండేది. కాని అతను పరమలోభి. అయితే ఈ సంగతి ఊరి వారికి తెలీదు. అతను చాలా గొప్పవాడనీ, తన పంక్తిని ఎవరన్నా లేనిదే భోజనం చెయ్యడనీ అంతా చెప్పుకునేవారు.

ఎందుచేతనంటే, ప్రతి రోజూ మధ్యాన్నం వేళ తాను భోజనం చెయ్య బోయే ముందు, చలమయ్య వీధి వాకిట నిలబడి, నలుగురూ వినేలాగా, "నా వెంట భోజనం చెయ్యటానికి అభ్యాగతి ఎవరూ లేరే?" అనేవాడు. కాని వీధి వెంట ఎవ డైనా సాధువులాటి వాడు రావటం కంట పడితే చలమయ్య చటుక్కున లోపలికి వెళ్ళి, తలుపు బిగించుకునేవాడు.

ఒకనాడు రాము డనే పేదవాడు తన భార్యతో సహా బతుకు తెరువు కోసం

ఆ గ్రామం వచ్చాడు. ఊళ్ళో విచారిస్తే, చలమయ్య గొప్ప ఉదారుడనీ, సంపన్ను డనీ, అతని వద్ద పని దొరక వచ్చుననీ రాముడికి తెలిసింది.

రాముడు చలమయ్య ఇంటికి వెళ్ళి. తనకూ, తన భార్యకూ పని చూపిస్తే, చలమయ్య ఇచ్చే జీతంతో పొట్ట పోసుకుంటూ, బతికి ఉన్నంతకాలమూ చాకిరీ చేస్తా మన్నాడు. ఆ సమయంలో చలమయ్య చుట్టూరా నలుగురు పెద్ద మనుషులు కూర్చుని ఉన్నారు. వారి ముందు తన పరువు పోతుందని, చలమయ్య రాముణ్ణీ, వాడి పెళ్లాన్నీ పనిలో ఉంచుకోవటానికి ఒప్పుకున్నాడు, కాని జీతం ఇంత అని అనలేదు.

చలమయ్య ఇంటి వెనక ఒక పడి పోయిన కొట్టం ఉన్నది. ఆందులో రాముడూ, వాడి పెళ్లాం ఉంటూ వచ్చారు.