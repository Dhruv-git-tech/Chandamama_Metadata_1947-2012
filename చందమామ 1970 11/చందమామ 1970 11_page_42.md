తరవాత, జయదేవుడు భోజనానికి కూర్చున్నప్పుడు, ఆ కుంటివాడే అతని వద్దకు వచ్చి, “ఇంతకూ నీ వెంట తెచ్చిన సరుకు ఏమిటి?” అని అడిగాడు.

“చందనంచెక్క,” అన్నాడు జయదేవుడు.

“అయ్యొ, పిచ్చివాడా! కపిలనగరానికి చందనంచెక్క తెచ్చావా? ఇక్కడ దానికి ధర రాదే! దాన్ని వంటచెరుకుగా వాడతాం. ఈ వూళ్ళో ఎవరి నడిగినా చందనంచెక్క ఊరికే ఇస్తారు. కావలిస్తే చూడు!” అంటూ కుంటివాడు పొయిలో కాలుతున్న చందనంచెక్కను తెచ్చి చూపాడు.

జయదేవుడు హతాళుడై పోయాడు. అతని ముఖాన విషాదం గమనించి కుంటి వాడు, “చాలాదూరం నుంచి ఎంతో శ్రమ పడి సరుకుతో వచ్చావు. దీన్ని మళ్ళీ తీసుకుపోవటం నీ కెంత బాధో నేను తెలుసుకో గలను. మా నగరాన్ని బతికున్నంత కాలమూ తిట్టుకుంటావు. ఆది నా కిష్టంలేదు. నీకు అభ్యంతరం లేకపోతే ఏడు మొహరీలకు నీ సరుకు నేనే కొంటాను. నీకు దారిఖర్చులన్నా గిట్టుబాటు అవుతాయి,” అన్నాడు.

జయదేవుడు అలా చేయటమే మంచి దేమో ననుకున్నాడు.

మర్నాడు ఉదయం అతను నగరం చూదామని బయలుదేరాడు. ఇంత దూరం వెళ్ళి లాభసాయికి వర్తకం చెయ్యకపోగా నగరమైనా చూడకుండా పోతే తనని చూసి అంతా నవ్వుతారని అతనికి తోచింది.

అతను నగరంలోని ఒక దుకాణంలోకి ప్రవేశించాడు. దుకాణందారు వయసు మళ్ళీనవాడు. చాలా మంచివాడుగా కనిపించాడు. ఆయనతో జయదేవుడు, “వ్యాపారం బాగా వున్నదా బాబుగారూ? నేనూ వర్తకుణ్ణే, మాది ఫలానా నగరం,” అన్నాడు.

ఇద్దరూ కాస్సేపు మాట్లాడుకున్నారు. మధ్యలో జయదేవుడు, “ఇక్కడ చందనం