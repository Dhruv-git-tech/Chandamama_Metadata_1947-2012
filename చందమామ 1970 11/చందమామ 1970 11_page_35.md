జయసింహుడు స్వతహాగా అధికార దాహం కలవాడు. అందరినీ శాసించటం కన్న అతనికి ఇష్టమైనది మరొకటి లేదు. ఈ అధికారదాహం అతనికి తన రాజ్యంలో తీరలేదు, అందు చేత పరిసరాలలో ఉండే చిన్న చిన్న రాజ్యాల మీదికి సేనలను తీసుకు పోయి, యుద్ధాలు చేసి, ఆ చిన్న రాజ్యాలను జయించి, వాటిని తన రాజ్యంలో కలుపుకుని, తాను గెలిచిన రాజులందరినీ సామంతులుగా చేసుకుని, వారి పైన కూడా తన అధికారాన్ని నిలబెట్టసాగాడు.

ఈ కార్యక్రమంలో జయసింహుడు తోమరపుర మనే చిన్న అటవీ రాజ్యం

మీదికి దండెత్తి వెళ్ళాడు. తోమరపుర రాజైన వీరోత్తుంగుడు తన కొద్ది సేనతో జయసింహుడి పెద్ద సేనలను ప్రతిఘటించి, ఓడిపోయాడు.

జయసింహుడు విజయుడై రాజభవనం ప్రవేశించి, సంధి జరిగేదాకా వీరోత్తుంగుణ్ణీ, అతని కుటుంబాన్ని రాజభవనం దాటి వెళ్ళరాదని శాసించాడు. అతను వీరోత్తుం గుడి కుటుంబాన్ని పరిచయం చేసుకునే టప్పుడు అతని దృష్టి వీరోత్తుంగుడి కుమార్తె అయిన శరావతి పైన పడింది.

శరావతి అందగత్తి మాత్రమేగాక, మంచి ఆకర్షణ శక్తిగలది. ఆమె జయసింహుణ్ణి బలంగా ఆకర్షించింది. ఆప్పటి కింకా పెళ్ళి కాని జయసింహుడు, తనకు తగిన భార్య శరావతి మాత్రమేననీ, ఆమెను వదిలి మరొకతెను తన భార్యగా చేసుకోవటం ఆసంభవమనీ అనుకున్నాడు.

ఈ కారణం చేత అతను వీరోత్తుంగుడి పట్ల తన వైఖరి పూర్తిగామార్చుకుని, "మన మధ్య సంధి జరగవలసి ఉన్నది. వేరే షరతులు అనవసరం. మీ కుమార్తెను నా కిచ్చి పెళ్ళి చేసినట్టయితే, మీ రాజ్యం మీకు తిరిగి ఇచ్చేస్తాను. మనకు యుద్ధమే జరగలేదనుకుందాం," అన్నాడు.