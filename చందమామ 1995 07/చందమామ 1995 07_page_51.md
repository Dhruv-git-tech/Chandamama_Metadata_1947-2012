పిసినారితర్కం

రాజపాలెం గ్రామంలో కనకయ్య అనే ఒక వడ్డీ వ్యాపారి వుండేవాడు. ఆయన వడ్డీలకు చక్రవడ్డీలుకట్టి ధనం ఆర్జించాడు. సాటివాళ్ళు ఆయన వినేటట్టూ, ఇతరులు చాటుమాటుగా ఆయన్ని పిసినారి కనకయ్య అనేవాళ్ళు. కానీ ఆయన వాళ్ళ మాటలకు ఏమాత్రం కోపం తెచ్చుకోకుండా, “లేనివాడు పిసినారి అయ్యే అవకాశమేలేదు! ఉన్నవాడిలో అంతో ఇంతో పిసినారితనం ఉండడం అవలక్షణమే కాకపోగా, అది అవ సరం కూడా. అందువల్లనే అలాంటివాడు, డబ్బువసరంలో వున్న వాళ్ళకు, వడ్డీకి డబ్బు సర్దుబాటు చేసి సాయపడగలుగుతున్నాడు,” అనేవాడు.

ఒకనాడు కనకయ్య పాలం నుంచి ఇంటికి పోతూ, దారి పక్కన చెప్పులుకుట్టి అమ్మే నారన్న దుకాణం కేసి వెళ్ళాడు. నారన్న చెప్పుల బేరం తగిలిందనుకుని, ఒకజత చెప్పులు ఆయనకు చూపుతూ, “బాబయ్యా! మంచి పదును చేసిన చర్మంతో కుట్టిన చెప్పులు. బస్తీలో అయితే ఇరవైరూపాయలకు తక్కువ ఇవ్వరు. నేను పది రూపాయలకే అమ్ముతున్నాను, తీసుకోండి!” అన్నాడు.

కనకయ్య చెప్పుల కేసి చీదరించుకుంటున్నట్టు చూసి, “ఒరే, అరిగిపోని పాదాలకు అరిగిపోయే చెప్పలెందుకు? నేనిక్కడికి వచ్చింది చెప్పుల కోసం కాదు. దారిలో ఎదురు పడ్డ స్పేహితుడొకడు చుట్ట ఇచ్చాడు. వాడి దగ్గర అగ్గిపెట్టె నిండుకుంది. నువ్వు చుట్టలు కాలుస్తుండడం చూశాను. ఏదీ, అగ్గిపెట్టె ఇటివ్వు!” అన్నాడు.

— చోడవరవు సత్యప్రకాశరావు