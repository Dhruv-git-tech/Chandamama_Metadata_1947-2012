# మంచికోసం మార్పు

‘మార్పు’ అనే మాట ఇటీవలి కాలంలో అద్భుతశక్తిని సంతరించుకున్నట్టున్నది. ఎన్నికల ప్రచారంలో ‘మార్పు’ అనే మాటను ప్రధానంగా ఉపయోగించిన బరాక్ ఒబామా ఘనవిజయం సాధించి అమెరికా సంయుక్తరాష్ట్రాల నలభైనాలగవ అధ్యక్షపదవిని చేపట్టి చరిత్రను సృష్టించాడు. ప్రపంచంలోనే అత్యధిక శక్తివంతమైన దేశానికి మొట్టమొదటి ఆఫ్రో-అమెరికన్ అధ్యక్షుడయ్యాడు!

మార్పు అన్నది బహుముఖమైనది. దృక్పథంలో మార్పు; విభిన్న జాతుల మధ్య, దేశాల మధ్య శాంతి సామరస్యాలు సాధించడంలో మార్పు; పేద-ధనిక వర్గాల మధ్య పెరిగిపోతూన్న అంతరాల అగాధాలను తగ్గించే ఆర్థిక వాతావరణంలో మార్పు; హింసాద్వేషాలను అంత మొందించి మానవతను పరిమశింపచేసే మంచి మార్పు-ఇలా జాబితా అనంతంగా సాగుతుంది. 'మంచి కోసం మార్పు'ను తీసుకువచ్చే సంవత్సరంగా నూతన సంవత్సరాన్ని జరుపుకోవడానికి తగిన శుభతరుణం ఇది!

ప్రపంచవ్యాప్తంగా వస్తూన్న మార్పుల్లాగే మన పత్రికలోనూ మార్పు చోటు చేసుకుంటున్నది. మార్పు అనివార్యం కదా! గత నాలుగు దశాబ్దాలకు పైగా చందమామతో విడదీయరాని అనుబంధం కలిగి ఉన్న నేను, బాధాతప్తహృదయంతో ఈ డిసెంబర్ సంచికతో సంబంధాలు వదులుకుంటున్నానని ప్రియతమ పాఠకులకు తెలియజేయడానికి విచారిస్తున్నాను.

ఈ సందర్భంగా ఇన్నాళ్ళు నా మీద అపార ఆదరాభిమానాలు కనబరుస్తూ, మద్దతు, సహకారాలందించిన పదమూడు భాషల చందమామ అశేష పాఠకులకూ, అభిమానులకూ, శ్రేయోభిలాషులకూ హృదయపూర్వక కృతజ్ఞతలు తెలియజేస్తున్నాను.

నా మీద ఎంతో విశ్వాసంతో-ఈ 'ఉదాత్తజాతీయ సంస్థ' ద్వారా యువమిత్రులకు సేవలం దించే మహదవకాశాన్ని అప్పగించిన చందమామ వ్యవస్థాపకులు మా నాన్నగారు శ్రీ బి. నాగి రెడ్డిగారికీ, చక్కన్న శ్రీ చక్రపాణిగారికీ నేను ఎల్లప్పుడూ కృతజ్ఞుడిగా ఉంటాను.

సంపాదకుడు : విశ్వం

Visit us at : http://www.chandamama.com/hindi