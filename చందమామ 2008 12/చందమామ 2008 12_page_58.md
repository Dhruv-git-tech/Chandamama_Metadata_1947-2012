చటమూ మొదలైన విషయాలన్నీ వివరంగా చెప్పాడు. చివరికతడు ఇలా అన్నాడు:

“సీత మహాపతివ్రత అనటానికి సందేహం లేదు. ఆమె రాముడి కొరకే జీవిస్తూ చాలా కష్టాలకు గురి అవుతున్నది. నేనొక్కణ్ణేలంకను బూడిద చేసి వచ్చినప్పుడు, మన మందరమూ కలిసి రావణుడి బలాలన్నిటినీ హతమార్చ లేక పోతామా? మనలో జాంబవంతుడూ, అంగదుడూ, పనసుడూ, నీలుడూ, అజేయు లైన మైందద్వివిదులూ... ఇందరున్నారు. మనం రావణుణ్ణిచంపి సీతను రాముడి వద్దకు చేర్చటం బాగుంటుందేమో!”

అంగదుడు హనుమంతుడి మాటను బలపరుస్తూ, “మనం సీతను చూసి కూడా ఆమెను తీసుకు పోకపోవటం అనుచితం. రాముడి వద్దకు వెళ్ళి, ‘సీతను చూశాం, కాని తీసుకు రాలేదు,’ అనటం ఏమీ బాగుండదు. అసలు హనుంతుడు అక్కడి రాక్షస వీరులందరినీ చంపనే చంపాడు. సీతను తీసుకు రావటం తప్ప మనకు పెద్ద పని కూడా లేదు,” అన్నాడు.

ఈ మాట విని జాంబవంతుడు, “యువ రాజా, నీది చాలా మంచి ఆలోచనే. దీన్ని గురించి రాముడేమంటాడో తెలుసుకుని ఆయన చెయ్యమన్నట్టు చేద్దాం,” అన్నాడు లౌక్యంగా. దీనికి అంగదుడే గాక మిగిలిన వానర వీరులు కూడా సమ్మతించారు.

తలపెట్టిన పని సానుకూలం కావటమూ, రాముడికి చెప్పవలసిన సమాచారం ఉండటమూ, యుద్ధంచేసే అవకాశం ఉండటమూ

మొదలైన అంశాలతో వానరులు ఉద్రేకోత్సాహాలు చెంది తిరుగుముఖం పట్టారు. వారు గాలిలో ఎగురుతూ మధువనం చేరుకుని, అంగదుడి అనుమతితో అక్కడి చెట్ల మీద ఉన్న తుట్టెల నుంచి తేనె తాగారు, సంతోషం పట్టలేక రకరకాల ఆట లాడారు, కేకలు పెట్టారు, ఒకరి నొకరు తరుముకున్నారు, చెట్ల మీదుగా పరిగెత్తారు.

మధువనానికి రక్షకుడు దధిముఖుడు, సుగ్రీవుడి మేనమామ. వానరులు వనంలోని తేనె అంతా తాగెయ్యటమే గాక, చెట్లన్నీ ధ్వంసం చేసి, పూలన్నీ రాల్చెయ్యటం చూసి మండిపడి అతను వానరులను వనం విడిచి పొమ్మని కేక లేశాడు. కొందరిని కొట్టాడు. కొందరితో మంచి మాటలాడాడు. కొందరిని బతిమాలుకున్నాడు. కాని అందరూ అతన్ని