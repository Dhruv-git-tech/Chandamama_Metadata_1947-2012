“ప్రభువులు ఒక వారం అవకాశం ఇచ్చారంటే ఈ భూలోకంలో చాలా శక్తి సంపన్నులైన వారు కూడా చూపులేని వాళ్ళలా ప్రవర్తిస్తారని నిరూపించగలను,” అన్నాడు బీర్బల్ స్పష్టమైన కంఠస్వరంతో ఎంతో వినయంగా.

“ఒక్క వారం లోపల నిరూపించాలి. లేకుంటే...” అంటూ చక్రవర్తి అక్కడి నుంచి ఆగ్రహంతో వెనక్కు తిరిగి నడవసాగాడు.

బీర్బల్ చక్రవర్తిని అనుసరించాడుగాని, చక్రవర్తి, “నీ ముఖం చూడ్డం నాకిష్టం లేదు,” అంటూ వేగంగా వెళ్ళిపోయాడు.

చక్రవర్తికి ఆగ్రహంతో కళ్ళు మూసుకు పోయాయని బీర్బల్ గ్రాహించాడు. “ఆగ్రహం తగ్గడానికి కొంత సమయం పడుతుంది. అంతలో నేను చెప్పిన విషయం నిరూపించాలి. ఒక వారం ఉంది కదా!” అనుకుంటూ బీర్బల్ మౌనంగా వెనుదిరిగాడు.

ఆగ్రహం ఎప్పుడూ అదే తీక్షణ్యంతో ఉండదు కదా. రెండు మూడు గంటల్లో చక్రవర్తి చల్లబడ్డాడు.

మరునాడు సభలో బీర్బల్ లేకపోవడం చక్రవర్తికి వెలితిగా కనిపించింది. రెండు మూడు రోజులు గడిచే సరికి అతడు త్వరగా వస్తే బావుంటుంది కదా అని మనసులో అనుకోసాగాడు.

ఏడవ రోజు ఉదయం గుర్రం మీద నదీ తీరానికి స్నానానికి వెళ్ళిన ఒక ఆస్థానోద్యోగి, అక్కడ వేపచెట్టుకింద కూర్చుని మంచం అల్లుతూన్న ఒక వ్యక్తిని చూశాడు. అంతకు ముందెన్నడూ అక్కడ అలాంటి దృశ్యాన్ని

చూసి ఎరగడు గనక, అతడా వ్యక్తిని సమీపించి ఆశ్చర్యంతో, “బీర్బల్!” అని బిగ్గరగా పిలిచాడు.

బీర్బల్ తలెత్తి చూసి చిన్నగా నవ్వాడు.

“ఏం చేస్తున్నావు?” అని అడిగాడతడు.

బీర్బల్ సమాధానం ఇవ్వలేదు. పక్కనున్న కాగితం తీసి ఏదో రాసి, మళ్ళీ అల్లిక పనిలో నిమగ్నుడయ్యాడు.

“ఇతణ్ణి ఇక అడిగి ప్రయోజనం లేదు,” అనుకుంటూ అతడు వెనుదిరిగాడు.

ఒక గంట తరవాత ఆ ఉద్యోగి సభకు చేరుకున్నాడు. అప్పటికే సభలో చక్రవర్తితో సహాపలువురు ఆసీనులై ఉన్నారు.

చక్రవర్తికి సలాం చేసి, “నదీతీరంలో బీర్బల్ ను చూశాను ప్రభూ,” అన్నాడు.