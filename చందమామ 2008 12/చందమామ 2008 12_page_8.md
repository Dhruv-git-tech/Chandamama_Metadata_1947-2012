రాగయ్య దంపతులు అతడికి వెంటనే క్షమాపణలు చెప్పారు. అయితే, శివయ్య మాత్రం, “ఇందులో నా తప్పేముంది దొరా. మాకు పాటలు పాడటంతో పాటు ఎన్నో చిట్కా వైద్యాలు తెలుసు. మందులు కొన లేని వారికి మేము ఘనవైద్యులమే కదా. ఆ సంగతి నోరులేని కుక్కకు కూడా తెలియడం వల్లే సమయానికి నన్నక్కడికి తీసుకు వెళ్ళింది,” అన్నాడు అమాయకంగా.

ఆ మాటకు గ్రామాధికారి మండిపడి, “ఇల్లూ వాకిలీ లేని దేశద్రిమ్మరివి. పాపం అని ఇంత అన్నం పెడుతున్నాం. ఇప్పుడేమో కండకావరంతో కుక్కకున్న తెలివి కూడా మాకు లేదని మా ఎదుటే కారు కూతలు కూస్తున్నావా? ఈ ఊళ్ళో ఒక్కరూ ఇంత అన్నం ముద్ద పెట్టరు. ఆ కుక్క నీకు కూడు పెడుతుందేమో చూస్తాను,” అన్నాడు.

ఊరి పెద్దలు కూడా గ్రామాధికారి మాటకు వంతపాడుతూ, “బిచ్చగాడికి ఇంత పొగదు తగదు. ఆ కుక్కే వీణ్ణి కాపాడాలి,” అంటూ అక్కడి నుంచి వెళ్ళిపోయారు.

శివయ్య బెదిరిపోయాడు. ఇంటింటికీ క్షమాపణ చెప్పి, అన్నం పెట్టమని అడిగాడు. ఒక్కరూ ఇంత పెట్టలేదు. పొద్దుగూకుతూండగా ఆకలి కడుపుతో భైరవుడి గుడి వద్దకు చేరి అలసటతో అలాగే పడుకుని నిద్ర పోయాడు.

తెల్లవారినా వాడికి మెలకువ రాలేదు. ఉన్నట్టుండి ఒక కుక్క వాడి బట్టను పట్టు కుని గుంజడంతో లేచి అయోమయంగా చుట్టుపక్కల కలయ జూశాడు. కుక్క వెంట వచ్చిన ఆ ఊరికి చెందిన రత్నశెట్టి, పిండి వంటలుగల విస్తరిని కుక్క ముందుంచి “కాలభైరూ! ఆరగించు!” అని దణ్ణం పెడుతు