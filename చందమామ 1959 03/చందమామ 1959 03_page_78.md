తేనె ఉంచటానికనివాడు ఒక వెదురు బొంగు కోశాడు. రెండు కణుపులకు దిగువగా కోసేసరికి అడుగు మూసిన గొట్టం తయారయింది. ఆ గొట్టంలో ఇరవైనాలుగు జెన్సుల తేనె పట్టుకుంది, కాని వాడి కది చాలినట్టు కనిపించలేదు; వాడు అలాటి గొట్టమే మరొకటి తయారుచేశాడు. తరవాత వాడు ఒక చెట్టుపట్టా చీల్చి దానితో రెండు గొట్టాలూ కట్టి వాటిని తన భుజంమీద ముందూ, వెనకా వేళ్లాడేటట్టు వేసుకున్నాడు. ఆపైన వాడు ఆ చెట్టు పట్టాతోనే పాడుగాటి తాళ్లు తయారుచేసుకుని బయలుదేరాడు.

వాడికి కావలిసిన చెట్టు ఒక వాగు అవతల ఉన్నది. వాడు వాగుదాకా వెళ్లి అందులోకి దిగబోయి ఆగాడు. దాని అడుగున నీటిలో ముణిగి ముళ్లపాద లున్నాయి. అందుచేత వాడు వాగు ఒడ్డున ఉన్న ఒక చెట్టు ఊడ పట్టుకుని, అది తన బరువు మోస్తుందా లేదా అని బలంగా గుంజి, చూచి, దాని సహాయంతో వాగు అవతలి ఒడ్డు చేరాడు.

వాడు ఎక్కవలసిన చెట్టు చాలా లావైనది. దాని బోదె నున్నగా ఉన్నది. అందుచేత వాడు తన కాలికి బందం తగిలించుకుని చెట్టు ఎక్కనారంభించాడు.

ఇలా పది గజాలు ఎక్కాక నడుముచుట్టూ బందం అమర్చుకుని కాలిబందాన్ని విడిచేశాడు. తరవాత వాడు తొర్రను చేరి తేనెతుట్టను తన కత్తితో తప్పసాగాడు. తేనెటీగలు వాడి చుట్టూ లేచాయి. అయితే ఆడవితేనెటీగలు మామూలు తేనెటీగల లాగా కుట్టవు; లేకపోతే అవి ఆ రోజున వాణ్ణి చంపేసి ఉండేవే.

వాడు తొర్రలోకి చెయ్యిపెట్టి తేనెపట్టు పైకి తీసి వెదురుగొట్టాలలోకి తేనె పిండటం నాకు కనిపించింది. ఇలా చాలాసార్లు చేశాడు. వాడు మధ్యమధ్య తన చెయ్యి నాకుక్కని, “చాలా మంచితేనె. ఇంత రుచి