"ఓదేవా! గంగానది
నోపజాలు వారెవ్వరా
చెప్పు"మనగ ఆ విధాత
శివు డంచును సెలవిచ్చెను.

మాయమయ్యె బ్రహ్మ, గంగ
మరలవత్తు నంచు పోయె.
అంత నతడు శివుని గూర్చి
ఆమిత తపము సాగించెను.

కైలాసమునం దుండిన
భోలాశంకరు డప్పుడు
భగీరథుని మంచి కోర్కె
ఫలియింపగ నెంచినాడు.

పార్వతితో నందీశ్వరు
పైని కూరుచుండి శివుడు
వడిపడిగా వడివడిగా
వడివడిగా వచ్చినాడు!

భగీరథుడు కనులు తెఱచి
పరమశివుని దర్శించెను;
భక్తి తోడ పత్రి పెట్టి
పార్వతీశు బూజించెను.

హరహరహర ! మహాదేవ ! కరుణింపుము సాంబశివా ! పావన గంగావాహిని భరియింపుము పరమశివా !