ఆ మాటలకు నాగుమల్లి కోపం తెచ్చు కుని, “మీ శబరవాళ్లు తెలివిమంతులూ, మా సవరలు అమాయకులూ అనా నీవు అనేది? అందరూ మందబుద్ధులే! అసలు కావాలని మాతో విరోధం పెట్టుకున్నది, మీ జాతివాళ్లు, మా అయ్యసంగతి..” అంటూ ఏమో చెప్పబోయేంతలో పక్షి మనిషి దభీ మంటూ కింద పడ్డాడు. వాడి నడుముకు కట్టి ఉన్న తాడు తెగిపోయింది.

నిలువునా నేలమీద పడిపోయిన పక్షి మనిషిని శిఖిముఖీ, నాగుమల్లీ పట్టుకుని కదిలించి చూశారు. కాని, వాడు శవంలా కొంచెం సేపు బిర్రబిగుసుకు పోయి, హఠాత్తుగా ప్రాణం వచ్చినవాడల్లే ఎగిరి గంతేసి నిలబెడుతూ, “జైపూజారి దేవా!” అంటూ పెద్దగా కేక పెట్టాడు.

“ఆ పూజారి దేవుడు కాదురా, దయ్యం! ఇంతకీ నీవెవడివి? ఆ దుర్మార్గుడి బంటువా? చెప్పు,” అంటూ శిఖిముఖీ వాడి మెడ పట్టుకుని ఊపాడు. “నేను గండభేరుండ పక్షి జాతి వాణ్ణి. చుక్కల కంటా ఎగురగలను, ఈ భూ ప్రపంచాన్ని క్షణ కాలంలో చుట్టి రాగలను,” అంటూ వాడు గణాచారిలా ఊగి పోసాగాడు.

“వీడేదో మాంచి తాగిన మైకంలో ఉన్నాడు. వీడి నుంచి మనం పూజారి సందేశం వినటం ఎలా సాధ్యం?” అంటూ శిఖిముఖీ వాణ్ణి భుజాలు పట్టుకుని ఒక్క తోపు తోశాడు. ఆ తోపుకు వాడు పోయి ఒక చెట్టు బోదెకు కరుచుకుని, మెల్లిగా కూనిరాగాలు తీయసాగాడు.

అప్పటి వరకూ జరుగుతున్నదంతా పరీక్షగా చూస్తున్న నాగుమల్లి చప్పున పక్షి దగ్గిరకు పోయి, ఈటె తిప్పి వాడి భుజాన పొడుస్తూ, “నీవు సవరజాతి వాడివి కాదా? నీది తిమ్మ గూడెమే కదా? గండుపోతు తెలుసా?” అని ప్రశ్నించింది.

గండుపోతు అన్న పేరు వింటూనే వాడు అదిరిపడి “సవర గండుపోతా? అతడికి చావు తప్పదు. పూజారి దేవుడికి కోపం తెప్పించాడు. చూస్తూండు. రెండు మూడు రోజుల్లో పూజారి దేవుడు పంపే గండభేరుండం అతణ్ణి కోడి పిల్ల కింద తన్నుకు పోయి ఏ కొండ శిఖరానో పెట్టు కుని పొడుచుకు తినేస్తుంది,” అన్నాడు.

“ఈ తిక్క తిక్క మాటలు కట్టి పెట్టు. నీవు తిమ్మగూడెం వాడివి, నాకు తెలుసు.