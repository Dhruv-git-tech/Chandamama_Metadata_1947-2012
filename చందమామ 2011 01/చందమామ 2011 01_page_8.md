# తెలివితేటలు

గణపవరం గ్రామంలో వీరదాసు అనేవాడికి తెలివితేటలు ఎక్కువని గట్టినమ్మకం. అందరి దగ్గరా తన తెలివితేటలు ప్రదర్శించే ప్రయత్నం చేసేవాడు. అది అందరికీ ఇబ్బంది కరంగా ఉండేది. అందుకే వాడు ఎదురైతే పక్కకు తప్పుకునేవారు.

ఆ ఊరి జమీందారు తెలివితేటలపోటీ పెడుతున్నట్లు చాటింపు వేయించాడు. అందరిలోకి తెలివిగలవాడికి మంచి బహుమతి ఇస్తారని తెలిసి వీరదాసు ఉత్సాహంగా పాల్గొన్నాడు.

వారంరోజులు గడిచాయి. జమీందారు తెలివితేటలు గలవారి జాబితా తయారు చేసినట్లుగా వీరదాసుకు తెలిసింది. వెంటనే జమీందారు ఇంటికి పోయి గోడకు తగిలించిన జాబితా చూసాడు. అందులో అతని పేరు మొదటి స్థానంలో ఉంది. ఆనందంతో వెళ్లి జమీందారును కలిసాడు.

వీరదాసును చూసిన జమీందారు “ఏమిటిలా వచ్చావు?” అని అడిగాడు. “అయ్యా! జాబితాలో నా పేరు మొదట ఉంది. బహుమతి అందుకుందామని వచ్చాను.” అని చెప్పాడు వీరదాసు.

“జాబితాలో ఏముందో కూడా చూడని నీవేం తెలివైనవాడివి? ముందు బయటకు నడు,” అని చికాకు పడ్డాడు జమీందారు. బిత్తర పోయిన వీరదాసు బయటకు వచ్చి జాబితా మరోసారి చూశాడు. అది బుర్రలేని వారి జాబితా అని అర్థం చేసుకున్న వీరదాసు, అందులో మొదటి స్థానంలో ఉన్న తను అందరిలోకి తెలివితక్కువ వాడినని అర్థం చేసుకున్నాడు.

వీరదాసు మరెన్నడూ ఎదుటి వారి దగ్గర తన తెలివితేటలు ప్రదర్శించే ప్రయత్నం చేయలేదు.

- ఎన్ శివనాగేశ్వరరావు