జ్ఞాన దీపం

కోశలపురానికి రాజు కాంతివర్మ. అతను తన ప్రజలందరూ అక్షరాస్యులు కావాలనీ, ప్రతి ఒక్కరూ చదువుకోవాలని మంత్రుల సహాయంతో ఒక నూతన విద్యా విధానాన్ని తయారు చేశాడు. అది అమలు చేయడానికి సమర్థలైన వారిని ఎంపిక చేసే ప్రయత్నం మొద లయ్యింది. అందులో ముగ్గురు మేధావులు అన్నిటా సమ ఉజ్జీలుగా నిలిచారు.

ముగ్గురిలో ఎవరు విద్యాధికారి పదవికి అర్హులో నిర్ణయించమని రాజు మహామంత్రిని ఆదేశించాడు. మహామంత్రి ముగ్గురు మేధావులనీ ప్రశ్నించి, పరిశీలించిన మీదట ఒక నిర్ణయానికి వచ్చాడు. వారి ముగ్గురికీ ఒక్కో వస్తువు ఇచ్చి రాజు వద్దకు పంపాడు.

ముగ్గురు మేధావులలో ఒకరి చేతిలో ప్రమిద, ఒకరి చేతిలో వత్తి, మరొకరి చేతిలో అగ్గి పుల్ల ఉన్నాయి. ముగ్గురు మేధావులూ, రాజు గారికి నమస్కరించి, “మహారాజా, జ్ఞాన దీపం వెలిగించడానికి సిద్ధంగా ఉన్నాము. దీపానికి నూనె కావాలి.” అని విన్నవించు కున్నారు.

రాజుగారు మేధావులు ముగ్గురినీ ఉద్దేశించి, “మీ విద్యా వినయ సంపదలు మాకు నచ్చాయి. మీరు ఎవరికి వారే గొప్ప వారైనా, మీరు ముగ్గురూ కలిసి పని చేస్తే ప్రయోజనం ఉంటుందని అర్థం చేసుకుని సిద్ధమయ్యారు. నూతన విద్యా విధానం అమలు కావడానికి కావలసిన నిధులను మేము సమకూరుస్తాము.

ప్రమిదలో నూనె పోసి, వత్తి వేసి, అగ్గిపుల్లతో వెలిగించినట్లే, మీ మేధాసంపత్తికికి మా నిధులు తోడై కోశల పుర ప్రజలకు జ్ఞానదీపాన్ని అందించాలని మహామంత్రి గారి ఆలోచన అనుకుంటాను,” అని మహామంత్రి వైపు తిరిగాడు. మహామంత్రి తృప్తిగా తలాడించాడు.

సభికులు కరతాళధ్వనులతో ఆ నిర్ణయాన్ని ఆమోదించారు.

- గోదావరి లలిత