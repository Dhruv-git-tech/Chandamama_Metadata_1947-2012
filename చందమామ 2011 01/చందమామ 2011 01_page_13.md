వివరాలే చెప్పేవాడు తప్పితే తాను ఆ రాజు వంశస్థుడననే అబద్ధం మాత్రం చెప్పడం మానేశాడు మాధవుడు.

కొంత కాలం గడిచింది.

ఒకనాడు యాత్రికులతోపాటు ఒక శతాధిక వృద్ధుడు కూడా కోటను చూడడానికి వచ్చాడు. తెల్లగా ముగ్గుబుట్టలా పండిపోయిన జుత్తుతో చురుగ్గా చూసే కళ్ళతో ఏదో వింత తేజస్సు కనబడుతోంది ఆయన ముహంలో.

మాధవుడు యాత్రికులకు కోటను గురించి వివరిస్తూ చెబుతున్నాడు.

ఆ వృద్ధుడు మాధవుడి ముఖంలోకి పరిశీలనగా చూస్తున్నాడు. అందరికీ కోటను గురించి వివరించిన తరువాత ఆ వృద్ధుడు మాధవుడిని చాటుకు తీసుకుని

వెళ్ళి, “బాబూ! నీ పేరు మాధవుడే కదూ!” అని అడిగాడు. అవునుసమాధానమిచ్చాడు మాధవుడు.

“అయితే కుడి భుజం వెనుకనున్న నల్లటి మచ్చ నాకొకసారి చూపించు బాబూ,” అన్నాడు ఆ వృద్ధుడు.

మాధవుడు ఆశ్చర్యపోయాడు. తన వీపు మీద నల్లని మచ్చ ఉన్నట్లు ఈ వృద్ధునికెలా తెలిసింది?

ఆ మచ్చను చూసిన తరువాత ఆ వృద్ధుడు, “సందేహం లేదు. నువ్వే!” అని గొణుక్కోవడం మాధవుడి చెవిన బడింది.

“ఏమిటి తాతగారూ సంగతి?” అని అడిగాడు మాధవుడు.

ఆ వృద్ధుడు చిన్నగా నిట్టూర్చి, “నాయనా! ఈ కోటను గురించి అందరికీ వివరించి చెబుతున్నావుగానీ-నీకూ, ఈ కోటకూ ఉన్న సంబంధం గురించి నీకు తెలుసా,” అని అడిగాడు.

“ఈ కోటకూ, నాకూ ఉన్న సంబంధమా?” మాధవుడు ఆశ్చర్యపోయాడు. ఈ కోట తనకు నీడనిచ్చి అన్నం పెడుతోంది. అంతే కదా సంబంధం. ఒక వేళ గతంలో తను ఈ రాజ వంశస్థుడినని అబద్ధం చెప్పుకున్న సంగతి ఈ వృద్ధుడి కెలాగో తెలిసిపోలేదు కదా?

“నాకేమీ తెలియదే?” అనేశాడు మాధవుడు.

“అవును. నువ్వు సింగభూపతి ముని మనుమడినన్న సంగతి నీకెలా తెలుస్తుందిలే!” అన్నాడు ఆ వృద్ధుడు.