కల్లోల రాజ్యాన్ని పాలించే తిక్కరాజుకి ఒకసారి ప్రపంచంలో-అన్నిటికంటే తీయనైనది ఏమిటో తెలుసుకోవాలన్న కోరిక కలిగింది. తన సందేహాన్ని సభికులందరికీ వెల్లడించి సరైన సమాధానం ఇచ్చిన వారికి చక్కని బహుమతి ఇస్తానని ప్రకటించాడు.

అతని తిక్క గూర్చి తెలిసిన సభ్యులు ఏం చెబితే ఏం కొంప మునుగుతుందోనన్న భయంతో మౌనం వహించారు. ఇంతలో ఒక వ్యక్తి లేచి “ప్రపంచంలో అన్నిటి కంటే తీయనిది పంచదార,” అన్నాడు. రాజుకు ఆ సమాధానం నచ్చలేదు. మరో వ్యక్తి లేచి “మహారాజా! పంచదార కంటే బెల్లం తీయనైనది,” అన్నాడు. ఈ సమాధానమూ తిక్కరాజుకు రుచించ లేదు. సభలోంచి మరో వ్యక్తి లేచి, “మహారాజా, రకరకాల పూల నుండి తేనెటీగలు సేకరించిన తేనె అన్నింటి కంటే తీయనైనది,” అని చెప్పాడు. ఈ జవాబుకీ రాజు సంతృప్తి చెందలేదు.

అంతలో సభలో విజ్ఞుడనిపించుకున్న వ్యక్తి నించుని, “మహారాజా, పంచదార, బెల్లం తేనె.. నిత్యం వీటి చుట్టూ తిరుగుతూ వీటినే ఆరగించే చీమ అన్నిటికంటే తీయనైనది.” అన్నాడు. ఈ సమాధానం విన్న తిక్కరాజు అతన్ని మెచ్చుకుని తగిన బహుమతి ఇచ్చాడు.

ఈ తతంగమంతా గమనించిన ఒక బాలుడు, సభ ముగిశాక ఇంటికి వెళుతున్న విజ్ఞుడితో, “మీ సమాధానం రాజుని సంతృప్తిపరిచిందేమో గాని నాకు మాత్రం తప్పని పిస్తోంది,” అన్నాడు.

అంతట విజ్ఞుడు చిరునవ్వుతో, “అవున్నాయనా, సృష్టిలోనే అన్నిటికంటే తీయనైనది – తల్లి ప్రేమ. కాని సందర్భాన్ని బట్టి, ప్రశ్నించిన వారి ఋద్ధి కుశలతకు అనుగుణంగా సమాధానం ఇవ్వడం లౌక్యం. అందుకే అలా చెప్పవలసి వచ్చింది,” అన్నాడు.

ఈ వివరణతో సంతృప్తి చెందిన బాలుడు విజ్ఞునికి నమస్కరించి వెనుదిరిగాడు.

- మల్లారెడ్డి మురళీ మోహన్

Chandamama

January 2011 T