దగ్గిరకొచ్చాడు. బైరాగి ఆ సామ్ముని రెండు లక్షల వరహాలు చేసి, “డబ్బు పంపకం విషయంలో మోసం చేస్తే ఈ సామ్మునీకు దక్కదు. కాబట్టి వెంటనే ఎవరికి ఇవ్వాల్సింది వారికిచ్చి మిగిలింది నువ్వుంచు కుని ఇకమీదటైనా సన్మార్గంలో మసలు” అని బోధ చేశాడు.

అయితే వచ్చిన డబ్బులో నాలుగింట మూడొంతులు ఉత్తి పుణ్యానికే గౌరవుడి కుటుంబానికివ్వడం విరూపుడికి ఇష్టం లేదు. కానీ బైరాగి మాటలకి భయపడి అతడు శంఖవరం బయల్దేరాడు. అయితే ఈసారి దారిలో అతణ్ణి రాక్షసుడొకడు పట్టుకుని, “మంచి ఆకలి మీదున్నాను. నిన్ను తిని నా ఆకలి తీర్చుకోవాలనుంది. అయితే నిన్నెందుకు చంపకూడదో సరైన కారణం చెప్పగలిగితే నిన్ను విడిచిపెట్టే

స్తాను” అన్నాడు. విరూపుడు వణికిపోతూ రాక్షసుడికి తన కథ పూర్తిగా చెప్పి, “నా వద్దనున్న సామ్ములో నాలుగింట మూడొంతులు నా బాబాయి గౌరవుడిది. దాన్ని ఆయనకు అందజేయకపోతే నమ్మక ద్రోహినౌతాను. కానీ నువ్వు నన్ను తినేస్తే ఆ పాపం నాది కాదు, నీదవుతుంది. కాబట్టి నన్ను వదులు” అన్నాడు.

రాక్షసుడో క్షణం ఆలోచించి, “అయితే కాసేపు నువ్వు నా రూపు ధరించు. నేను నీ డబ్బు తీసుకుని నీ రూపంలో గౌరవుడి వద్దకు వెడతాను. సమయం చూసి ఆ కుటుంబంలో అందర్నీ చంపి తినేసి నా ఆకలి తీర్చుకుంటాను. తిరిగొచ్చి నీ డబ్బు నీకిచ్చేస్తాను. ఆ తర్వాత నా రూపం నాది. నీ రూపంతో నీ జీవితం నీది. అలా ఇద్దరికీ ప్రయోజనం” అన్నాడు.