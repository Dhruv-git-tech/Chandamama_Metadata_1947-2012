తాయత్తూ- దోమలూ

కోనయ్య అనేవాడు పనిమీద పట్నానికి వెళ్ళాడు. వాడు ఒక పెద్ద వీధి వెంట నడు స్తూండగా, దాపులనున్న ఒక చింతచెట్టు కింద కొందరు మనుషులు గుంపుగా చేరి వుండడం కంటబడింది.

కోనయ్య అక్కడికి వెళ్ళి, జనంమధ్యగా దారిచేసుకుని కాస్త ముందుకు వెళ్ళాడు. చెట్టుబోదెనానుకుని, పులిచర్మం మీద ఒకడు కూర్చుని వున్నాడు. పాడవాటి తెల్లని గడ్డం, నుదుటిమీద ఇంతమందాన విభూదీ, మెడలో రుద్రాక్షలూ-చూపులకు గొప్ప మంత్రవేత్తలా వున్నాడు.

జనం చెప్పుకుంటున్న మాటలనుబట్టి, ఆ మంత్రవేత్త రెండు రోజులకిందటే, ఆ చెట్టు కింద చేరాడనీ, ఎటువంటి ఈతిబాధలనైనా, మహిమగల తాయత్తుతో కుదర్చగలడనీ, కోనయ్యకు తెలిసింది. ఐతే, ఆ తాయత్తు భరీదు ఐదురూపాయలు. అలా వచ్చిన డబ్బుతో ఆయన వింధ్యపర్వతాల్లో వున్న ఒక శిథిల దేవాలయాన్ని పునధ్ధరించబోతున్నాడు.

కోనయ్య, ఈ మధ్య పెరట్లో బావి తవ్విస్తున్నాడు. ఇరవై అడుగుల లోతు తవ్వినా, ఉప్పునీళ్ళు తప్ప మంచి నీళ్ళు పడే జాడలు కనిపించడం లేదు. ఇందుకు మహిమగల తాయత్తు ఉపయోగపడుతుందేమో కనుక్కుందామని దుస్తుల్లో దాచిన డబ్బులోంచి, ఐదురూపాయలు తీసి మంత్రవేత్త దగ్గరకు వెళ్ళబోయాడు.

అంతలో, ఒక ముసలివాడు జనాన్ని తోసుకుంటూ ముందుకు వచ్చి, మంత్రవేత్తతో, “స్వామీ, దోమలు మరి పడకగదిలోకి రావని మీరిచ్చిన తాయత్తు పనిచేయలేదు. రాత్రి కంటిమీద కునుకు లేదంటే నమ్మండి!” అన్నాడు.

మంత్రవేత్త అతడికేసి అశ్చర్యంగా చూస్తూ, “తాయత్తును నేను ఉపయోగించమన్న విధంగా ఉపయోగించావా? దాన్ని దోమతెరలోపల పెట్టాలి. ఆ పని చేశావా,?” అని అడిగాడు.