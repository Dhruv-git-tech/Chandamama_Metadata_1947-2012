భారత దర్శిని

చరిత్ర పూర్వయుగపు చిత్రాలు

మధ్యప్రదేశ్ రాజధాని భోపాల్‌కు నలభైకి.మీ. దూరంలో ఉన్న భీమ్‌బెట్కా, అక్కడి దాదాపు 6000 పై చిలుకు గుహలలో కనిపించే కుడ్య చిత్రాల కారణంగా చాలా ప్రసిద్ధిగాంచింది. భూగ్రహం మీద మానవ జీవితాన్ని చిత్రించే అతిప్రాచీనమైన చిత్రాలలో భీమ్‌బెట్కాలోని చిత్రాలు ముఖ్యమైనవని చెబుతారు. దాదాపు లక్ష సంవత్సరాలనాటి ఈ చిత్రాలు-అవి మానవుల చిత్రాలైనా, జంతువుల-పక్షుల చిత్రాలయినా సరళ రేఖలతో, వృత్తాలతో, త్రికోణాలతో, చతుర్పస్రాలతో, బహుభుజాల ఆకారాలతో రూపాలు నిర్దుష్టంగా చిత్రించ బడి ఉండడం చూపరులకు ఆనందాశ్చర్యాలు కలిగిస్తాయి. వేటాడడం నుంచి వ్యవసాయం, కుటుంబం అంటూ మానవుడి పరిణామ క్రమాన్ని ఈ చిత్రాలు తెలియజేస్తాయి. స్త్రీపురుషులు ఒకరినొకరు చేతులు పట్టుకుని నృత్యంచేయడం, ఊరే గింపులు, ఉత్సవాలు జరుపుకోవడం మొదలైన దృశ్యాలు కూడా ఉన్నాయి. ఇలాంటి ఎన్నో ప్రత్యేక విశేషాలుగల భీమ్‌బెట్కా గుహలనూ, కుడ్య చిత్రాలనూ ఇటీవలే అంటే దాదాపు యాబై సంవత్సరాలనాడే కనుగొనడం మరో వింతవిశేషం!