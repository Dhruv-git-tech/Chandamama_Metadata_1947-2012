తార్నితార్షంత-పండుగ

గుజరాత్ పండుగలలో తార్నితార్ సంత ముఖ్యమైనది. మూడు రోజుల పాటు జరిగే ఈ సంత మామూలుగా ఆగస్ట్-సెప్టెంబర్ మాసాలలో వస్తుంది. రాజ్‌కోట్‌సమీపంలోని తార్నితార్ అక్కడి త్రినేత్రేశ్వర ఆలయానికి ప్రసిద్ధి గాంచింది. బ్రహ్మదేవుడు పరమ శివుణ్ణివెయ్యి పుష్పాలతో అర్చించాలనుకుని సంకల్పించి పూజ ప్రారంభించాడట. తీరా పూజ పూర్తయ్యే సమయానికి ఒక పుష్పం తగ్గడంతో బ్రహ్మ తన ‘నేత్రకమలాన్ని’ సమర్పించాడు. శివుడు దాన్ని ప్రీతితో తన మూడవనేత్రంగా స్వీకరించాడట. అలా శివుడు ముక్కంటి అయ్యాడనీ, బ్రహ్మ పూజించిన దివ్య స్థలంలో తార్నితార్ త్రినే త్రేశ్వర ఆలయం వెలసిందనీ చెబుతారు.

పాండవ మధ్యముడు అర్జునుడు మత్స్య

యంత్రాన్ని ఛేదించి, ద్రౌపదిని చేపట్టిన స్థలం కూడా ఇదని చెబుతారు. ఆ సందర్భాన్ని పురస్కరించుకుని ఆలయంలో ఇదే సమయంలో ప్రత్యేక ఉత్సవం కూడా జరుపుతారు. ఈ ఉత్సవ సమయంలో, పౌర్ణమినాడు ఆలయంలోని కొలనులో స్నానం చేయడం గంగా నదిలో స్నానం చేసినంత పవిత్రతను సమకూరుస్తుందని భక్తులు విశ్వసిస్తారు. అందువల్ల ఆరోజు యాత్రీకుల రద్దీ ఎక్కువగా ఉంటుంది. ఈ ఉత్సవం సందర్భంగా వందలాది మంది స్త్రీలు పాల్గొని వృత్తాకారంలో ప్రదర్శించే ‘రసదా’ అనే మనోహర జానపద నృత్యాలు అందరినీ అలరిస్తాయి.

సంతమైదానంలో అందమైన అద్దాలతో అలంకరించబడిన ‘తార్నితార్ ఛత్రీస్’ అనే గొడుగులను ఈ ఉత్సవ ప్రత్యేక ఆకర్షణగా చెప్పవచ్చు. ఈ గొడుగుల కింద వివాహానికి సిద్ధంగా ఉన్న బ్రహ్మచారులు కూర్చుని ఉంటారు. అవివాహితలైన స్త్రీలను ఆకర్షిస్తారు. దీనిని చూస్తుంటే మనకు ఒకనాటి ‘స్వయంవరం’ ఆచారం గుర్తుకు వస్తుంది.

గుజరాత్, జానపద ఉత్సవ సంప్రదాయాలకు తార్నితార్ సంత మచ్చుతునక అని చెప్పవచ్చు.