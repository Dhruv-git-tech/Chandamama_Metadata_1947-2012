తమ్ముడు అన్న మాటలలో దేనికీ కాదనలేదు.
తరవాత కాశీరాజ్యమే ఆక్రమిద్దామని అన్నకు ఆశపుట్టింది. నలుగురు పెద్దల్ని నియమించి, “రాజ్యం వశపరుస్తావా, యుద్ధం చేస్తావా?” అంటూ తమ్ముడికి రాయబారం పంపించాడు. “నాకు నీతో యుద్ధం వద్దు. కాశీ రాజ్యం నీదే, కనుక నీవే తీసుకోవడం న్యాయం,” అని కబురు పంపాడు తమ్ముడు.

ఆ వెంటనే అన్న సింహాసనం అధిష్ఠించాడు. తమ్ముడు సేనాధిపతి పదవి అలంకరించాడు.

పెద్దవాడు రాజ్యం ఆక్రమించాడే కాని, ఈ ఒక్క రాజ్యంతో అతనికి తృప్తిలేక పోయింది. రాజ్యతృష్ణ మిక్కుటమైన కొద్దీ ఇంకొకటి, మరొకటి ఇలా ఎన్నో రాజ్యాలు జయించి తన రాజ్యానికి చేర్చుకోసాగాడు.

దేవేంద్రుడు భూలోక వ్యవహారాలన్నీ చర్చ చేస్తూపుండగా, కాశీరాజ్యం సంగతి వచ్చింది. ఈ విషయంలో ఉపేక్షిస్తే భూలోకానికి హాని కలిగేట్టు తోచింది. అందుచేత పెద్దవాడికి బుద్ధి చెప్పాలనుకున్న దేవేంద్రుడు ఒక యువకుడి రూపంలో రాజును దర్శించి, ఒక చిన్న రహస్యం చెప్పిపోదామని వచ్చానన్నాడు.

వెంటనే రాజు ఆ యువకుణ్ణి తన అంతః పురంలోకి తీసుకుపోయాడు.

“రాజా! నా ఎరుకలో ఒక చోట మూడు మహానగరాలున్నవి. అవి సమస్త సిరిసంపదలతోనూ, గజ తురగపదాతి బలాలతోనూ తులతూగుతున్నవి. వాటిని నా శక్తివల్ల నేనే జయించి నీ కిస్తాను,” అంటూ ప్రోత్సహిం చాడు యువకుడి వేషంలో వున్న దేవేంద్రుడు.

ఆశతో పరవశుడయ్యాడు రాజు. దేవేం ద్రుడు అంతలో అదృశ్యమైపోయాడు.

రాజు యువకుని కోసం వెతికాడు. కనిపించక పోయేసరికి కలవరపడ్డాడు. ముఖ్యోద్యోగుల్ని పిలిపించి, “ఇప్పుడు వచ్చినతడు నాకు మూడు మహానగరాలను జయించి ఇస్తాన న్నాడు. వెతికి పట్టండి,” అన్నాడు.

వాళ్ళు వెళ్ళి నగర మంతా గాలించారు. యువకుడి జాడ లేదు. రాజుకు మతిపోయినట్టయింది. ఈ విచారం ముదిరి, మనోవ్యాధిగా పరిణమించి, రాజు మంచం పట్టాడు. ఎంతటి ఘనవైద్యులు వచ్చినా వ్యాధికుదరలేదు.

ఇదే సమయాన, సమస్త శాస్త్రాలలోనూ ప్రవీణుడై బోధిసత్వుడు తక్షశిల నుంచి ఇంటికి వచ్చాడు. రాజు సంగతి తెలిసి, కోటకు వెళ్ళి, “వ్యాధినేను కుదురుస్తాను,” అని కబురు చేశాడు.