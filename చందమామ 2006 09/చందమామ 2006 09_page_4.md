వ్యవస్థాపకులు
బి. నాగిరెడ్డి - చక్రపాణి

## ప్రకృతి వ్యతిరేక ఉగ్రవాదం

అమాయక ప్రజలేకాదు; ప్రకృతి కూడా ఉగ్రవాదం తాకిడికి విలవిలలాడుతోంది. ప్రకృతిపై దాడి జరుపుతూన్న ఉగ్రవాదులు ఎవరో కాదు; మనుషులమైన మనమే. ప్రపంచం వివిధ ప్రాంతాలలో గత వందరోజుల్లో జరిగిన వాటిని ఒక్కసారి గుర్తు చేసుకుందాం: ఇండోనేసియాలో రెండు భూకంపాలు, ఆ తరవాత సునామీ; ఉత్తర భారతదేశంలో విపరీత మైన భారీ వర్షాలు; వరదలు. చీనాలో వెల్లువలు. కాలిఫోర్నియా వంటి ప్రాంతాలలో ఉన్నట్టుండి పెరిగిన ఉష్ణోగ్రతలు. ప్రాణికోటి మీద ప్రకృతి ఎందుకిలా కన్నెర్ర చేస్తోంది?

వాతావరణంలో ఇలాంటి మార్పుల పర్యమసానాల గురించి, కొంత కాలంగానే మనుషులు ఆలోచించడం మొదలు పెట్టారు. భూమి చుట్టూ ఉన్న ఓజోన్ పొర, సూర్యుడి నుంచి వెలువడే నీలలోహిత కిరణాలనుంచి పెద్ద గొడుగులా భూమిని కాపాడుతున్నదని మనకందరికీ తెలుసు. ఓజోన్ పొర దెబ్బతిన్నట్టయితే, సూర్యుడి నీలలోహిత కిరణాలు భూమి ఉపరితలాన్ని చేరి పర్యావరణానికి హాని కలిగిస్తుంది. ప్రాణికోటి ఆరోగ్యాన్ని పాడు చేస్తుంది. ఓజోన్ పొర పలచబడినట్టయితే పర్యావరణంలో వేడి పెరిగి, సమతౌల్యాన్ని దెబ్బతీస్తుంది.

ఇటీవల ప్రకృతికి జరుగుతూన్న హాని రోజురోజుకూ ఎక్కువవుతోంది. అందుకే, ఐక్యరాజ్య సమితి సెప్టెంబర్ 16వ తేదీన ఓజోన్ పరిరక్షణ దినోత్సవం జరుపుకోవాలని నిర్ణయించింది. భూమి మీద ఆరోగ్యకరమైన జీవితం, ఓజోన్ పొర మీద ఆధారపడి ఉన్నది. అందువల్ల ప్రకృతి వ్యతిరేక చర్యలకు పాల్పడకుండా సామరస్య సహజీవన విధానాన్ని అలవరచుకోవాలి.

సంపాదకుడు : విశ్వం

Visit us at : http://www.chandamama.org