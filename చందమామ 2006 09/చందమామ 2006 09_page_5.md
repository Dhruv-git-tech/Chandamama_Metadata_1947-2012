పాఠకుల లేఖలు

చందమామను 50 ఏళ్ళుగా చదువుతున్న పాఠకులలో నేనొకడిని. ఇప్పుడు నాకు 62 ఏళ్ళు దాటేయి. చదువుతూ ఉంటే కొందరు వచ్చి ఏమిటి చందమామ చదువుతున్నారా? అని ఆశ్చర్యంతో అడుగుతారు. దానికి నా జవాబు, ఇన్నేళ్ళొచ్చినా అందులో చెప్పే పరిజ్ఞానం ఇంకారాలేదని. అందుకోసమే చదువుతున్నానని, ఆ కథలలో చెప్పే నీతి ఈ జన్మకు కాదుకదా? ఇంకెన్ని జన్మలెత్తితే వస్తుందో అని ఓ ఆదుర్దా! ఏమిటో ఈ మనిషి ఏం చెప్పినా విడ్డూరంగా ఉంటుంది అనుకుంటూ వాళ్ళు వెళ్ళిపోవడం, అప్పుడప్పుడు జరిగే తంతు. దీంట్లో ఒక ఆనందకర విషయం ఉంది. కుటుంబంలో నేనే కాదు; నా పిల్లలు 35-33 ఏళ్ళ వాళ్ళు కూడా చదువుతూ, మనవలు, మనవరాళ్ళను కూడా చదివించే ఉత్సాహం చూపడం నాకు చాలా ఆనందం కల్గించే విషయం. భగవంతుణ్ణి కోరేది, తెలుగు బాలలు పెద్దలు అందరూ చదవాలని, ఆ మాటకొస్తే భారతీయులు అందరూ చదవాలని, మన సంప్రదాయం ఏమిటో ఒంటపట్టించుకునే ప్రయత్నం చేయాలని. చందమామ, ఆకాశంలోని చందమామలాగా చల్లగా, తీయగా, నిరంతరం వర్ధిల్లాలని.

- డా. చెన్నమనేని హన్మంతరావు, కరీంనగరం అరవై వసంతాలకు చేరువ అవుతున్న “చందమామ” జీవితము రంగుల శోభితము. సరళభాషతో భారతీయ సంస్కృతీవైభవము తెలియచేయుచు నిరంతరం చూడాలనే, అతి చక్కని బొమ్మల వైభవముతో, ఆనాటి పౌరాణిక, జానపద యుగంలోనికి పోయినట్లు సంభ్రమాశ్చర్యాలతో ఆబాలగోపాలమును అలరిస్తుంది. 60వ సంవత్సములే కాకుండా, ఆచంద్రార్కము, తెలుగు బ్రతికున్నంతవరకు, “రామం” బ్రతికున్నంతవరకు హనుమ ఈ లోకంలో ఉన్నట్లుగా, చందమామ జీవించాలి. వయసు భేదములేకుండా మమ్ములను, ఆనందింప జేయాలి. రాజుల కథలు, జానపద కథలు, ఫోటో వ్యాఖ్యల పోటీలు, పిల్లలకు పనికి వచ్చే అనేక శీర్షికలు బాగుంటు న్నాయి.

ప్రతి నెల మొదటి వారంలో ఏ పత్రిక కొన్నా చంద మామ చదివిన తరవాతే అన్నీ. జూలై ముఖచిత్రం గమనించ తగినదిగావుంది. పిల్లల ప్రత్యేక సంచికకు ఎదురు చూస్తూ ఉంటాము.

- వాస్తు రామచంద్ర, నెల్లూరు