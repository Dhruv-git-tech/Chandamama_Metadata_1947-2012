కుండవరం అనే గ్రామంలో పాపయ్య అనే, ఒక చిన్న వ్యవసాయదారుడుండేవాడు. అతడికి నలభైయ్యో ఏట భార్యపోయింది. పెళ్ళిడుకొచ్చిన ఇద్దరు కూతుళ్ళకూ, గ్రామంలోనే కాస్త తన తాహతుకు మించినవాళ్ళకు కట్టుకానుకలిచ్చి పెళ్ళిచేయడంతో, ఉన్న రెండెకరాల పాలం హరించుకుపోయింది.

ఇక గత్యంతరంలేక పాపయ్య బతుకుతెరువుకు, కూలిపనులకు వెళ్ళసాగాడు. కాస్త వయసు మీరడంవల్లా, అంతకు మించి స్వతహాగా బద్ధకస్థుడు కావడంవల్లా, తెలిసిన వాళ్ళెవరూ అతణ్ణి కూలిపనులకు తప్పనిసరైతే తప్ప పిలిచేవాళ్ళుకాదు. అతనికి క్రమంగా ఒక్కొక్కపూట పస్తులుండవలసిన పరిస్థితి ఎదురైంది.

సంగతి తెలిసిన కూతుళ్ళిద్దరూ, పాపయ్యను తమ ఇళ్ళకొచ్చి వుండమన్నారు. పాపయ్య అల్లుళ్ళ ఇంట చేరడం అవమానం అనిపించి, సనేమిరా రాననేశాడు. దానితో కూతుళ్ళే అతడికి రెండుపూటలా భోజనం తెచ్చిపెడుతూండేవాళ్ళు. ఇలా వుండగా-ఒకనాటి రాత్రి దొంగ ఒకడు అతడి ఇంట దూరి, దొంగిలించేందుకు ఏమీలేకపోవడంతో, “ఛి, ఛి ఏం కొంప!” అనుకుంటూ, ఇంటి తలుపును బార్లాతెరచి బయటకు వెళ్ళబోయాడు.

అ శబ్దానికి మెలుకువ వచ్చిన పాపయ్య, దొంగను చూసి, “ఒరేబాబూ! తలుపుమూసిపో,” అన్నాడు పెద్దగా అవులిస్తూ.

అది విన్న దొంగ కోపంగా, “ఎన్నిళ్ళల్లోనో దొంగతనాలు చేశాగాని, ఏ ఇంటా నీ అంత బద్ధకస్థుణ్ణీ చూడలేదు. అందువల్లే, కటికదరిద్రం అనుభవిస్తున్నావు,” అన్నాడు.

పాపయ్య మంచంమీద లేచికూర్చుని, “అవును బద్ధకస్థుణ్ణే! కష్టించి కూడబెట్టినా, నీబోటి దొంగవెధవల పాలవుతుందిగా,” అన్నాడు విసుగ్గా.