# భారతీదేశం
## నాడు-నేడు

## చెన్నయ్ నగరం

తమిళనాడు రాష్ట్ర రాజధాని పేరు చెన్నయ్ గా ఇటీవలే వాడుకలోకి వచ్చినప్పటికీ ఇది పాతపేరే. దీనిని తొలి రోజులలో చెన్నపట్టణం అనీ, మద్రాసు పట్టణం అనీ పిలచేవారు. ఒకే నగరానికి రెండు పేర్లు ఎలా వచ్చాయి? అని అడిగితే, దీనికి విభిన్న కారణాలు చెబుతారు.

సముద్రతీరంలో ఈస్ట్ ఇండియా కంపెనీ కోట నిర్మించినప్పుడు అక్కడ చెన్నకేశవస్వామి అలయం ఉండేదనీ, దాని పేరు మీదుగానే ఆ ప్రాంతానికి చెన్నపట్టణం అని పేరు వచ్చిందని కొందరు అభిప్రాయపడుతున్నారు. ఈ ప్రదేశంలో మొదట సైనికస్థావరాన్ని ఏర్పాటు చేసిన ఫ్రాన్సిస్ డే-చంద్రగిరి రాజు ప్రతినిధి అయిన దామర్ల వెంకటప్ప నాయకుడి నుంచి ఆ స్థలాన్ని కొన్నాడనీ, ఆ ప్రాంతానికి తన తండ్రి చెన్నప్ప నాయకుడి పేరు పెట్టాలని వెంకటప్ప నాయకుడు షరతు పెట్టాడనీ, అందువల్లే దీనికి చెన్నపట్టణ మనే పేరు వచ్చిందన్నది మరికొందరి అభిప్రాయం.

మదరసా అనే ఒక ఇస్లాం పాఠశాల ఇక్కడ ఉండేదనీ, దాని పేరు మీదే ఈ ఊరికి మద్రాసు అనే పేరు వచ్చిందని కొందరంటే; కాదు, మదరాసన్ అనే ముస్లిం నాయకుడి పేరు మీదుగానే మద్రాసు వచ్చిందని మరికొందరు అంటున్నారు. ఇవన్నీకాదు; ఈ ప్రాంతంలో మదేరా అనే పలుకుబడిగల పోర్చుగిసు కుటుంబం ఒకటి నివసించేది. ఆ కారణంగానే దీనికి మద్రాసు అని పేరు వచ్చిందని వాదించే వారూ ఉన్నారు.

థిల్లీ, వారణాశి, మథుర, కంచి మొదలైన నగరాలలాగా చెన్నయ్ పురాతన నగరం కాదు. అయినప్పటికీ దీనికి ప్రాచీన చరిత్రలో ప్రముఖ స్థానం ఉన్నది. దాదాపు రెండు వేల సంవత్సరాలకు పూర్వం 'తిరుక్కురళ్ అనే తమిళ గ్రంథాన్ని రచించిన తిరువళ్ళువర్ ఇక్కడి మైలాపూర్ ప్రాంతంలో నివసించాడు. జాతి, మత, భాషా భేదాలు లేకుండా, ప్రపంచ ప్రజలందరూ వ్యక్తిగత వికాసానికీ, సమాజ ప్రగతికీ అచరించతగిన అద్భుత సూక్తులు నిండిన నీతిగ్రంథం తిరుక్కురళ్. అందుకే దీనిని 'తమిళవేదం' అని అంటారు. అటువంటి తమిళవేదానికి జన్మభూమి చెన్నయ్ నగరం!

తిరువళ్ళువర్ భార్య వాసుకి శీలవతి, అనుకూలవతి. ఈనాటికీ వారిని ఆదర్శ దంపతులుగా చెప్పుకుంటారు. వాసుకి ఒకనాడు పెరటి బావిలో నీళ్ళు తోడుతూండగా, వాకిట్లో వళ్ళువర్ ఏదో పనిమీద వుండి భార్యను పిలిచాడు. ఆమె చేదుతూన్న చేదను అలాగే వదిలి భర్త దగ్గరికి వచ్చింది. ఆమె భర్త చెప్పిన పని ముగించు