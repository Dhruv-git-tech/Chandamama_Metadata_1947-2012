రాజధాని చేరుకున్న వివేకశర్మకు సులభంగానే రాజదర్శనమయింది. ఆయన, రాజుకు తను రాసిన కావ్యాలు కొన్ని యిచ్చాడు. రాజు కూడా ఆయనకు తన కావ్యాన్నిచ్చి, “తమరిది చదివి మీ అభిప్రాయం చెప్పండి. నేనూ మీ కావ్యాలు చదివి, నా అభిప్రాయం చెబుతాను. ఒక వారం రోజుల తర్వాత, మనం మళ్ళీ కలుసుకుందాం,” అన్నాడు.

వివేకశర్మ తనకు రాజు ఏర్పాటు చేసిన విడిదిలో విశ్రమించి, ఆ కావ్యాన్ని అమిత శ్రద్ధగా చదివాడు. అది చదవడాని కాయనకు, ఒక్క రోజు సరిపోయింది. మిగతా రోజులాయన, తనకులాగే రాజ ధానికి వచ్చి, తన వసతికి పక్కగదుల్లో వుంటున్న మరి నలుగురు కవులను కలుసుకుని సంభాషించాడు.

ఆ కవుల సమర్థత అంతంత మాత్రమే నని అర్థం చేసుకున్న వివేకశర్మ, వారితో, "మీ భావాలు, పరిజ్ఞానం అద్భుతంగా వున్నాయి. కానీ మీకు భాషమీద పట్టు లేదు. చమత్కారంగా విషయాన్ని చెప్పే నేర్పులేదు. అందుకింకా కొంతకాలం పాటు గురుశుశ్రూష చేయవలసివుంది,” అని సలహా యిచ్చాడు.

విచిత్రమేమిటంటే, ఆయన సలహా ఆ కవులకు కోపం కలిగించలేదు. ఆ విషయం ముందే తెలిసినవారిలా వాళ్ళు నవ్వారు. వారిలో ఒకడు, వివేకశర్మతో, “మీరు చెప్పిన గొప్పకవుల లక్షణాలన్నీ, మా గురువులకున్నాయి. కానీ వారిక్కడికి

రాలేదు. వారు పంపితేనే మేమిక్కడికి వచ్చాం,” అని చెప్పాడు.

వివేకశర్మ ఆశ్చర్యపడి, “మన మహారాజు తలపెట్టిన మహాకావ్యరచన, ఒక మహా కార్యం. దానికి మీరు కాక, మీ గురువులు వస్తేనే ఎంతో బాగుండేది,” అన్నాడు.

“అయితే, మీకు మన రాజుగారి గురించి బాగా తెలిసినట్టులేదు!” అన్నారా నలుగురు కవులు– ఏకకంఠంతో.

ప్రగల్భవర్మ గురించి, ఆ కవుల ద్వారా వివేకశర్మకు చాలా కొత్త విషయాలు తెలిశాయి.

ప్రగల్భవర్మ స్వతహాగా గొప్పవాడు కాదు. కానీ ఆయనకు అన్ని విద్యల్లోనూ రాణించాలని కోరిక. అయితే ఆయన రాజుకొడుకు కాబట్టి రాజు కాగలిగాడు!