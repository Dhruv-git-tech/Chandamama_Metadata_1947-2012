ముగ్గురూ భోజనం చేసి విశ్రాంతిగా కూర్చున్న ఒక గంటకే మహారాజును, యువరాజును రాజగురువులు రమ్మంటు న్నారంటూ భటుడు వార్తతెచ్చాడు.

మహారాజు వెంటనే కొడుకుతో సహా హుటాహుటిని బైలుదేరి మైదానాన్ని చేరుకుని, గోతి అంచున నిలబడివున్న శివానందులను సమీపిస్తూనే గోతిలోకి చూసి, ఆశ్చర్యంతో స్తంభించిపోయాడు.

అప్పటికి పదమూడు అడుగుల లోతుకు తవ్వబడివున్న ఆ గోతిలో, సుమారు పదిహేను, పదహారు అడుగుల పొడవువున్న ఒక నల్లని మహాసర్పం, పూర్తిగా పడగవిప్పి, చుట్టలు చుట్టుకుని, నిశ్చలంగా ఒక మహాసర్పాకృతిలావున్నది. రాజగురువు శివానందులతో సహా, కూలీలందరూ గోతి అంచున వలయా కారంలో నిలబడి, సర్పాన్ని అబ్బురంగా చూస్తున్నారు.

శ్రీదత్త, విజయదత్తులిద్దరూ తనను సమీపించగానే శివానందుడు, తృప్తి నిండిన కంఠంతో, “మహారాజా, ధ్యానంలో వుండగా నా కళ్ళముందు కనిపించిన మహాసర్పం ఇదే! భూగర్భంలో అపూర్వ మైన నిధిని నిక్షిప్తంచేసిన వ్యక్తి, మంత్ర శాస్త్రజ్ఞుల సహాయంతో ఒక మంత్ర భుజంగాన్ని సృష్టించి, తనునిక్షిప్తపరచిన దానికి కాపలాగాపెట్టటమనేది, పూర్వపు రోజుల్లో ఒకనియమంగా వుండేది. ఆ మంత్రబద్ధ భుజంగం, తనను సృష్టించిన మంత్రవేత్త అజ్ఞలకు లోబడి వుంటుంది. ఇప్పుడు మనకు కనిపిస్తున్న ఈమహా సర్పంకూడా అటువంటిదే!

“భోజనాలు ముగించిన తర్వాత కూలీలు, ఒక్క అడుగైనా పూర్తిగా తవ్వారో లేదో, లోపలి పారల్లోంచి అత్యంత వేగంగా దూసుకువచ్చిన ఈ సర్పం, తన చుట్టూ నాలుగైదడుగుల మేరకు, బుస్సుమంటూ వేడి గాలులు చిమ్మటం ప్రారంభించింది! భరింప శక్యంకాని ఆ వేడికి, మేమంతా గట్టు ఎక్కి దూరంగా నిలబడ్డాం. ఇదేదో మంత్రబద్ధమైన సర్పమని అనుమానించిన నేను, ఆ విషయం రూఢి చేసుకుందామని, స్వయంగా గోతిలోకి దిగి దాన్ని సమీపించ బోయాను. అది మళ్ళీ పడగవిసురుతూ బుస్సున వేడిగాలులు చిమ్మటం ప్రారంభించింది. ఇక సందేహంలేదని వెంటనే మీకు కబురుచేశాను,” అన్నాడు.

శ్రీదత్తుడు ఆశ్చర్యంగా సర్పంకేసి చూస్తూ, “ఇప్పుడుదీన్ని ఇక్కడనుంచి తరి మెయ్యడం ఎలా?” అంటూ ప్రశ్నించాడు.