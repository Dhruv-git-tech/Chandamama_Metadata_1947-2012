ప్రాణమిత్రుడు!

గవరయ్యా, గోపయ్యా పారుగు గ్రామానికి వెళ్ళి వాళ్ళపనులేవో చూసుకుని, తిరిగి తమ గ్రామంకేసి
బయలుదేరారు. గోపయ్యకు లేని గోప్పలు చెప్పుకునే అలవాటుంది. వాళ్ళు గ్రామంలో ఒక
వీధి గుండా పోతూండగా, కొంచెందూరంలో ఎదురుగా జోడు గుర్రాలు జోడించిన బండి ఒకటి
రావడం కనిపించింది.

దాన్నిచూస్తూనే గోపయ్య, “పెద్దచిక్కే వచ్చింది! ఆ బండీలో వస్తున్నాయన, కృష్ణంరాజు, చిన్నతనంలో మేమిద్దరం గోలికాయలఅట నుంచి కర్రా, కత్తిసాములు కలిసే నేర్చుకున్నాం. ఇప్పుడు నేనాయన కంటబడ్డానంటే, ఒక పట్టాన వదలడు. ఇంటికి తీసుకుపోయి భోజనాలయ్యాక, తీరిగ్గా కూర్చోబెట్టి, అలనాటి చిన్ననాటి కబుర్లతో ముంచెత్తుతాడు. నాకవతల ఇంటి దగ్గిర బోలెడుపనులాయె! నేను అయన కంట బడకుండా, ఈ కనబడే భవనం ప్రహరీగోడవెనక దాక్కుంటాను,” అంటూ ప్రాంగణంలోపలికి పోయి గోడపక్కగా నిలబడ్డాడు.

అంతలో జోడు గుర్రాల బండి అక్కడికి రానే వచ్చింది. బండిలోంచి చలవబట్టలు కట్టి, కిర్రు చెప్పులతో, చేత పాన్ను కర్రతో దిగిన ఒక శ్రీమంతుడు, గోపయ్యను చూస్తూనే, అంతదూరంలో వున్న నౌకరును కేకవేసి పిలిచి, “ఈ ముచ్చుముఖం బికారీ వెధవ ఎవడు? నాలుగు బాది వీధిలోకి తరిమెయ్యి!” అన్నాడు కోపంగా.

నౌకరు తనను సమీపించేలోపలే గోపయ్య అక్కడినుంచి పరుగులు తీస్తూ, దూరంగా నిలబడి
అంతా చూస్తూన్న గవరయ్యను చేరాడు.

“ఏమిటిదంతా, గోపయ్య? ఆ కృష్ణంరాజు నిన్ను తన్ని తగిలెయ్యమని, నౌకరుతో చెప్పినట్టుందే!” అన్నాడు అశ్చర్యంగా గవరయ్య.

“అలాంటిదేంలేదు! అప్పుడప్పుడూ ప్రాణమిత్రులమైన రాజూ, నా మధ్యనడిచే కాస్త మోటు హాస్యం!” అంటూ గోపయ్య పరుగులాంటి నడకతో వెళ్ళిపోయాడు.