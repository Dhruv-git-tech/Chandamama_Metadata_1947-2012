ఈ సంగతి తెలిసిన గరుత్తంతుడు మండిపడి ఇంద్రుడి వద్దకు వచ్చి, “నా నోటి ముందున్న అహారానికి ఏమని అడ్డం తగిలావు? అహారం లేక నేనూ, నా వాళ్లూ చచ్చిపోమా? నేను ఎంత బలవంతుణ్ణి! నన్ను తేలికగా చూస్తావా? నేను నిన్ను ఒక చిన్న ఈకతో మోయగలను,” అన్నాడు.

అప్పుడు విష్ణువు, “గరుడుడా, నా ఎదుటనే ప్రగల్భాలాడకు. నన్ను మోస్తున్నాననుకుని నీకు గర్వంలా ఉన్నది. నిజానికి నేనే నిన్ను మోస్తున్నాను. చేతనైతే నా ఎడమచెయ్యి మోయి!” అంటూ తన ఎడమ చేతిని గరుత్తంతుడి వీపు మీద పెట్టాడు. దాని బరువుకు గరుత్తంతుడు కూలబడిపోయి కళ్ళు తేలవేశాడు. అతనికి ప్రాణాలు పోతున్నట్టు అనిపించింది. గరు త్తుంతుడు క్షమాపణ చెప్పుకుని, తనను కాపాడమని విష్ణువును వేడుకున్నాడు.

కణ్యుడు దుర్యోధనుడికి ఈ కథ చెప్పి, “దుర్యోధనా, పాండవులు యుద్ధంలో నిన్ను తలపడగానే నీకు కూడా గరుత్తంతుడికి జరిగిన భంగపాటే కలుగుతుంది. మిమ్మల్ని కాపాడటానికి కృష్ణుడు వచ్చాడు. అతను చెప్పినట్టు చేసి నీ కులాన్ని కాపాడుకో,” అన్నాడు.

దుర్యోధనుడు కళ్ళుడికేసి చూసి వెకిలిగా నవ్వాడు. తరవాత అతను కణ్యుడితో, “మహర్షీ, నన్ను దేవుడు ఇలా పుట్టించాడు. నాకుఎలా జరగవలసి ఉన్నదో నాప్రవర్తన దానికి అనుగుణంగా ఉన్నది. నాకు వెయ్యి మాటలు చెప్పి ఏంప్రయోజనం?” అన్నాడు.

తరవాత నారదుడు దుర్యోధనుడితో, “నాయనా, హితం చెప్పేవాళ్ళు చాలా అరుదు. అలాటి వాళ్ళు మంచిమాటలు చెబితే మొండికెయ్యరాదు. దీనికి దృష్టాం తంగా నీకు గాలవుడి కథ చెబుతాను,” అంటూ ఇలా చెప్పాడు:

గాలవుడు విశ్వామిత్రుడి శిష్యుడు. అతను విద్య పూర్తిచేసుకుని వెళ్ళిపోతూ విశ్వామిత్రుడికి గురుదక్షిణ ఇస్తానని మొండిపట్టు పట్టాడు. విశ్వామిత్రుడు దక్షిణ అవసరం లేదని ఎంత చెప్పినా విన్నాడు కాడు.

“అలా అయితే, ఒక్క చెవి మాత్రం నల్లగా వుండే తెల్లని గుర్రాలు ఎనిమిది వందలు పట్టుకురా!” అన్నాడు విశ్వామిత్రుడు చిరాకుతో.