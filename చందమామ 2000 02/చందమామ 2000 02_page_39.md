ఈ సంగతి తేలిగ్గా తీసుకుంటూ రాజయ్య, “పాలం పుట్రా వున్న వాడివి కాబట్టి, నీకు వర్షాలు లేవని దిగులు. నా లాంటివాడికి పొయేదేమిటి? ఈ ఊరు కాకపోతే మరొకవూరు,” అన్నాడు.

వాళ్ళు దారిలోంచి అడ్డదారి అయిన అడవిదారిలోకి మళ్ళుతూండగా, రాజయ్య బంధువులు ఎవరో, బాడుగ బండిలో వెళుతూ కనిపించారు. రాజయ్య ఆ బండిని అపించి, “రామయ్యా! బండిలో ఒకరికి మాత్రమే చోటుంది. ఏమీ అను కోకేం!” అంటూ బండి ఎక్కివెళ్ళిపోయాడు.

రామయ్య ఒంటరిగా అడవిదారిన వస్తూండగా, దారిలో అడ్డంగా పడివున్న ఎండుకొమ్మ ఒకటి కాలికి తగిలి బోర్లాపడ్డాడు. గోతాంలోని సరుకులన్నీ

చెల్లాచెదురయ్యాయి. అతడికి స్పృహ తప్పింది.

మళ్ళీ రామయ్యకు తెలివి వచ్చేసరికి చికటిపడబోతున్నది. అతడు కిందపడిన సరుకులన్నీ గబగబా గోతాంలో వేయ సాగాడు. ఆ సమయంలో పాతకాలపు రాగి ఉంగరం ఒకటి అతడి చేతికి చిక్కింది. దాన్ని వేలుకుపెట్టుకుని, గోతామును తలమీద పెట్టుకోబోతుండగా, ఎదురుగా కనిపించిన అద్భుతాన్ని చూసి ఉక్కిరి బిక్కిరయ్యాడు. ఎదురుగావున్న చెట్లగుంపు మధ్య, కళ్ళుచెదిరేకాంతులతో అందమైన భవనం. పగలు వెళ్ళేటప్పుడు లేని భవనం ఇప్పుడెలా వచ్చినట్టు?

రామయ్య గోతాము కిందకు దింపి, రెప్పవేయకుండా ఆ భవనంకేసి చూడ సాగాడు. అంతలో వేలికి పెట్టుకున్న పాత కాలపు రాగి ఉంగరం బిగుతనిపించడంతో, దానిని మరొక వేలుకు పెట్టుకుందామని తీశాడు రామయ్య.

అశ్చర్యం! కాంతులీనే ఆ అద్భుత భవనం కళ్ళముందునుంచి అదృశ్యమై పోయింది. రామయ్య నివ్వెరపోతూ ఉంగరం మరొక వేలికి పెట్టుకున్నాడు. మళ్ళీ భవనం కళ్ళముందు ప్రత్యక్షమైంది. దానితో అతడికి ఆ ఉంగరం మహిమ తెలిసిపోయింది. అది వేలికి వుంటేనే, ఆ భవనం కనిపిస్తుందన్నమాట! బయటికే అంత సుందరంగా కనిపిస్తున్న భవనం, లోపల మరెంత అద్భుతంగా వుంటుందో చూడాలన్న కోరిక పుట్టింది రామయ్యకు.