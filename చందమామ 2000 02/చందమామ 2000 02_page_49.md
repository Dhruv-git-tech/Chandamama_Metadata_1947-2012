కారి. పాండవుల పరాక్రమాన్ని నువ్వు గ్రహించు. నువ్వు వారితో సంధిచేసుకుంటే నీవారంతా సంతోషిస్తారు,” అన్నాడు.

భీష్ముడూ, ద్రోణుడూ కూడా కృష్ణుడి మాటలను బలపరిచారు. విదురుడు దుర్యోధనుడితో, “నువ్వు ఏమైనా నాకు చింతలేదు. నేను నీ తల్లిదండ్రులైన గాంధారీ, ధృతరాష్ట్రులను గురించి విచ్ఛారిస్తున్నాను. నీవంటి కొడుకును కన్నందుకు వాళ్ళు దిక్కులేని వాళ్ళు కాబోతున్నారు,” అన్నాడు. ధృతరాష్ట్రుడు దుర్యోధనుడితో, “నాయనా, కృష్ణుడి స్నేహం మనకు అన్నివిధాలా మంచిది. ఈ అవకాశాన్ని జారవిడువకు,” అన్నాడు.

ఎవరి మాటలూ దుర్యోధనుడికి నచ్చలేదు. అతను కృష్ణుడితో, “అందరూ

నన్నే నిందిస్తున్నారు. నువ్వు పాండవ పక్షపాతిగా మాట్లాడావుగాని, ఉభయ పక్షాల బలాబలాలు ఆలోచించి మాట్లాడ లేదు. నేను చేసిన మహాపాపం ఏమిటో నాకు తెలియటం లేదు. పాండవులు ఇష్టపడి జూదమాడి, అరణ్యానికి పోతే అది నా తప్పా? పాండవులు మా మీదికి ఎందుకు యుద్ధానికి పూనుకున్నారు? మా అపరాధం ఏమిటి? నేను ఇంద్రుడికైనా భయపడను. వారు క్షత్రియధర్మంతో యుద్ధానికి వస్తే మేము యుద్ధంలో చావటానికైనా సిద్ధవే. నాకు ఏమీ తెలియనప్పుడు పాండవులకు రాజ్యం ఇవ్వబడింది. నేను బతికి ఉండగా ఆ రాజ్యం వారికి తిరిగి రాదు. సూది మొన మోపినంత భూమి కూడా నేను వారికి ఇయ్యను,” అన్నాడు.

కృష్ణుడు దుర్యోధనుడితో, “నీ కోరిక చేత నీకు వీరమరణం లభిస్తుందిలే! నువ్వు పాండవులకు అన్ని విధాలా ద్రోహం చేసి ఏ తప్పూ చెయ్యలేదంటున్నావు. నీకు పతనం తప్పదు. మంచిగా అడుగుతుంటే పాండవుల తండ్రిరాజ్యం పాండవుల కియ్యవు. రేపు వారు మొత్తం రాజ్యం తీసుకుంటారు,” అన్నాడు.

దుర్యోధనుడు కోపంతో సభనుంచి వెళ్ళిపోయాడు. అతని పక్షం వారంతా అతని వెంట వెళ్ళిపోయారు.

అప్పుడు కృష్ణుడు ధృతరాష్ట్రుడితో, “మహారాజా, వంశ నాశనం కాకుండా చూడాలంటే పెద్దలందరూ, దుర్యోధనుడు