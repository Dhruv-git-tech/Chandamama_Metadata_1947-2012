పిశాచి వెంటనే, “పండితోత్తమా! నీ మాటలు నాకు సంతోషాన్ని కలిగించాయి. కానీ మనసుకు తృప్తిగాలేదు. నా పాట విన్న కారణంగా, నువ్వు సంగీతానికి స్వయంపరికతే, నాకెంతో బాధగావుంటుంది. ఆ పని మాత్రం చెయ్యకు,” అని అతణ్ణి పంపేసింది.

దేవశర్మ చెప్పింది విని, శివశర్మ, “ఆ పిశాచిని నా ఇంట్లోంచి తరిమేయడం, మీ అన్నదమ్ములకు సాధ్యమయ్యేలా తోచడంలేదు. ఎలాగూ అందరూ ఇంత దూరం వచ్చారు కాబట్టి, అందరూ ఒక సారి ప్రయత్నించడం మంచిది,” అని మర్నాటి రాత్రికి విష్ణుశర్మను, పిశాచి దగ్గిరకు పంపించాడు.

విష్ణుశర్మ వెళ్ళేసరికి పిశాచి గానం చేస్తున్నది. అతడు మాట్లాడకుండా, పిశాచి ఎదురుగా కూర్చుని పాట వినసాగాడు. పిశాచి అలా చాలాసేపు పాట పాడింది. విష్ణుశర్మ పరమానందంగా విన్నాడు.

పాట పూర్తయ్యాక పిశాచి, విష్ణుశర్మను “అయ్యా, తమరెవరు?” అని అడిగింది.

“విద్యాంసుల పరిచయం విద్యతోనే గదా!” అంటూ విష్ణుశర్మ వెంటనే రాగాలాపన చేశాడు.

అతడి గానం పూర్తయ్యాక పిశాచి, అతడితో, “మహానుభావా, ఇన్నాళ్ళకు నా గానానికి తృప్తికరమైన ప్రతిఫలం దొరికింది. ఇక నేనీ ఇల్లు వదిలి వెళ్ళి పోతున్నాను,” అని మాయమైంది.