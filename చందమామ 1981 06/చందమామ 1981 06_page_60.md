జీనాబ్ తల్లి చెప్పినదంతా విని, కొంచెం సేపు ఆలోచించి, '' ఏమిటమ్మా ? హేమా హేమీలను లక్ష్యపెట్టని దానివి గడ్డాలూ, మీసాలూ సరిగారాని ఈ కుర్రాడికి దడుస్తా వేమిటి ?'' అన్నది. ఆమె అందమైన దుస్తులు వేసుకుని, కళ్లకు కోసగా కాటుక దిద్ది, మేలిముసుగు వేసుకుని, చేత సంచీ పట్టుకుని, నడిచే మెరుపు తీగెలాగా వీథిలోకి వెళ్ళింది.

ఆమె మెల్లిగా నడుచుకుంటూ కొంత దూరం వెళ్ళాక ఒక దుకాణం దగ్గిర ''పాదరసం'' కనిపించాడు. తల్లి చెప్పిన వర్ణననుబట్టి అతన్ని గుర్తుపట్టి జీనాబ్ అతన్ని తోసుకుంటూ వెళ్లి వెసక్కు తిరిగి, '' కళ్ళులేని కబోది !'' అన్నది కోపంగా.

'' పాదరసం '' ఆమెను చూసి ఆమె అందానికి ఎంతగానో ఆశ్చర్యపోయాడు. అతను నవ్వుతూ, '' ఆహా, ఎంత అందం ! ఎవరిదానివి ?'' అన్నాడు.

'' నే నొక వర్తకుడి కుమార్తెను, ఇంకో వర్తకుడి భార్యను. మీ ధోరణి చూస్తే ఈ పూరికి కొత్తలాగుంది, మీ బస ఎక్కడ ?'' అని అడిగింది జీనాబ్.

ఆహ్మద్ విషయం రహస్యంగా ఉంచా లనే ఉద్దేశంతో పాదరసం, '' ఇంకా బస లేదు. ఎక్కడన్నా చూడాలి, '' అన్నాడు.

'' అయితే మా యింటికి రండి. మాది చాలా పెద్ద ఇల్లు. నా భర్త దుకాణానికి పోతే ఇంటి దగ్గిర నాకు తోడెవ్వరూ ఉండరు, '' అన్నది జీనాబ్.