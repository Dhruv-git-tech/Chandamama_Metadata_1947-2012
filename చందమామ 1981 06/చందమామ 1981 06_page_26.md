గంగులుభక్తి

ఒక పల్లెటూళ్ళో గంగులు అని ఒక గారడివాడుండేవాడు. వాడు ఏటా కొన్నాళ్ల పాటు గ్రామగ్రామానికి వెళ్ళి, రచ్చపట్టు చేరి, గొంతెత్తి చమత్కారమైన మాటలు మాట్లాడేవాడు. వెంటనే గ్రామంలో గల వృద్ధులూ, చిన్నపిల్లలూ, యువకులూ ఉత్సాహంగా వాడి చుట్టూ గుంపుగా మూగేవారు.

గంగులు తన గురువు పద్ద నేర్పిన విద్యలన్నీ, ఒక్కటి కూడా బీరుపోకుండా, ప్రతిచోటా ప్రదర్శించేవాడు. రకరకాల మొగ్గలు వేసి బంతు లాడించే వాడు, కత్తులాడించేవాడు. చివరకు ప్రేక్షకు లిచ్చినది పుచ్చుకుని మరొక చోటికి వెళ్ళిపోయేవాడు.

గారడివిద్యలో గంగులును మించిన వాడు లేడని అందరూ ఒప్పుకునేవారు. కాని వాడి సంపాదన రెండు పూటలా తిండికే చాలేదికాదు, వాడు అతి బీద స్థితిలో ఉండేవాడు.

“ఈ జీవితం ఇలా వెళ్ళితే ఈ ఇహ లోకంలో సుఖపడలేదని విచారించను, చచ్చినాక ఆ లోకంలోనైనా దేవి అను గ్రహం పల్ల సుఖం దొరికితే అదేచాలు!” అనుకునేవాడు గంగులు.

గంగులు పుట్టి పెరిగిన గ్రామంలో ఒక దేవీ ఆలయం ఉంది. ఆ దేవి చాలా మహిమ గలదని ఆ చుట్టుపక్కల అనేక గ్రామాలవాళ్ళకు నమ్మకం. నవరాత్రులు జరిగితే అనేక గ్రామాలవాళ్ళు ఆ ఆలయానికి వచ్చి ఎంతో వైభవంగా ఉత్సవాలు చేసి, ఎంతో డబ్బు ఖర్చు చేసేవారు.

సంవత్సరం పొడవునా పొట్ట చేతపట్టుకుని ఎన్ని గ్రామాలు తిరిగినా, గంగులు నవరాత్రులకు విధిగా స్వగ్రామం తప్పక చేరుకునేవాడు.