విజ్ఞాన వీచికలు :
శుశ్రుతుడు
ప్రస్రథమ శస్త్ర చికిత్సవేత్త

క్రీ.పూ. 6వ శతాబ్దానికి చెందిన శుశ్రుతుణ్ణి మొట్ట మొదటి భారతీయ శస్త్రచికిత్స వేత్తగా చెప్పవచ్చు. ఆయన్ను వేదముని విశ్వామిత్రుడి వంశానికి చెందిన వాడిగా చెబుతారు. వారణాసిలోని ధన్వంతరి వద్ద ఆయన గురుకులంలో శుశ్రుతుడు వైద్య విద్యను అభ్యసించాడు.

ఆయన అనుసరించిన శస్త్ర చికిత్సావిధానాన్ని వివరిస్తూ 'శుశ్రుత సంహిత' అనే గ్రంథాన్ని రచించాడు.
ఈ సంహితలో 20 పదునైన పరికరాల గురించీ, 101 రకాల ఇతర పరికరాల గురించీ ఆయన వివరించాడు. వాటి ఆకారాలను పోలిన పక్షులు, జంతువుల పేర్లు ఆయా ఉపకరణాలకు పెట్టడం జరిగింది. చెట్టు బెరడు, నార, జంతువుల నరాలు, శస్త్ర చికిత్సలో సన్నటి దారాలుగా ఉపయోగించబడ్డాయి.

శుశ్రుతుడు శరీరంలో పై పై చర్మ శస్త్ర చికిత్సలే కాకుండా, సూక్ష్మమైన నేత్ర శస్త్ర చికిత్స, మూత్ర నాళాల చికిత్స కూడా చేయడంలో సిద్ధహస్తుడుగా పేరుగాంచాడు.

మన పరిసరాలు :
మాంసాహార మొక్క!

చాలా అమాయకంగా కనిపించే మొక్కలు ప్రాణులను పట్టి తింటాయా? అవును, పిచ్చర్-ప్లాంట్ లాంటి కొన్ని మొక్కలు తింటాయి. ఇవి బొద్దింకలు, బీటిల్స్ మొదలైన కీటకాలను పట్టి హాయిగా తినేస్తాయి. ఈ మొక్కల ఆకుల చివర పిచ్చర్ అంటే కూజా లాంటి సంచులు ఉంటాయి. ఈ సంచుల్లో కొన్ని రకాల ద్రవాలు ఊరుతూంటాయి. సంచుల్లో పడ్డ కీటకాల శరీరాల్లోని పోషక పదార్థాలను ఈ ద్రవాలు పీల్చుకుంటాయి.

పిచ్చర్ ప్లాంట్ లో-మొక్కలు, తీగలు అనే రెండు రకాలు ఉన్నాయి. నేల మీది మొక్కల్లో రెండు రకాల పిచ్చర్లు కనిపిస్తాయి. నేలకు ఆనుకుని వున్న ఆకులలోని పిచ్చర్ల అడుగు భాగం సమతలంగా వెడల్పుగా ఉంటుంది. నేలకు కాస్త ఎత్తులో ఉన్న ఆకుల్లోని సంచుల అడుగు భాగం మొనదేలి ఉంటుంది.

పిచ్చర్ పరిపూర్ణంగా అభివృద్ధి చెందిన తరవాతే, మూత తెరుచుకుంటుంది. ఒకసారి తెరుచుకుంటే, అది పక్కకు జరగడం వల్ల, ఆ తరవాత అటూ ఇటూ కదల జాలదు. పిచ్చర్ లోపలి గుండ్రటి అంచుల్లో ఉన్న దంతాల్లాంటి భాగాల మధ్య మకరందం స్రవించే గ్రంథులు ఉన్నాయి.