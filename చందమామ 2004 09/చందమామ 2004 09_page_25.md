రెండవ సంఘటన ఆయన జీవితాన్ని కొత్తమలుపు తిప్పింది. ఆయన అప్పుడు ఎనిమిదవ తరగతి చదువుతున్నాడు. వాళ్ళకు శివసుబ్రహృణ్య అయ్యర్ అనే ఒక మంచి ఉపాధ్యాయుడు ఉండేవాడు. ఒక రోజు ఆయన పక్షి ఎగిరే విధానాన్ని విద్యార్థులకు బోధిస్తున్నాడు. బోర్డు మీద అందమైన పక్షి బొమ్మగీశాడు. తల, రెక్కలు, తోక, కాళ్ళు అంటూ శరీర భాగాల పేర్లు రాశాడు. పక్షులు మొదట పైకి లేచి ఆ తరవాత ఎలా ఎగురు తాయి? ఎగురుతూ దిశలను ఎలా మార్చుకుంటాయి? గుంపులు గుంపులుగా ఎలా ఎగురు తాయి? మొదలైన విషయాలను వివరించాడు.

పిల్లలు అమిత ఆసక్తితో, ఏకాగ్రతగా విన్నారు. అంతా అయ్యాక, “పక్షులు ఎలా ఎగరగలుగు తున్నాయో ఇప్పుడు అర్థమయిందా?” అని అడిగాడు ఉపాధ్యాయుడు. తరగతి గదిలో నిశ్శబ్దం. అబ్దుల్ కలాం లేచి నిలబడి, “అర్థం కాలేదు సార్,” అన్నాడు. ఉపాధ్యాయుడు ఇతరవిద్యార్థుల కేసే చూశాడు. అందరూ అర్థం కాలేదనే చెప్పారు. ఉపాధ్యాయుడు ఆందోళన పడలేదు; అగ్రహం చెందలేదు. మౌనంగా తల పంకించి, “సరే, ఇవాళ సాయంకాలం బీచ్‌కి వెళదాం,” అన్నాడు.

బీచ్‌కి చేరాక ఉపాధ్యాయుడు సముద్ర జలాల మీద విడివిడిగా, గుంపులు గుంపులుగా ఎగురు తూన్న సముద్ర పక్షులను చూపాడు. పిల్లలు అమితానందం చెందారు. పక్షులు ఎలా రెక్కలల్లార్చేదీ, ఎగిరే దిశను మార్చుకోవడానికి తోకలను ఎలా తిప్పేదీ పరిశీలించి చూడమన్నాడు. వివరణ ఇచ్చాడు. ఎగిరే శక్తినిచ్చే ‘ఇంజిన్’ పక్షిలోపలే వుందనీ, కావలసిందల్లా ఎగరాలనే సంకల్పం మాత్రమే అని విశదీకరించాడు. ఇళ్ళకు చేరేలోగా పిల్లలు ఎగిరే చలన గతిని గురించి కొంత తెలుసుకున్నారు. అదొక ప్రత్యక్ష పాఠం. తరగతి గదిలోపల ముప్పై నిమిషాల సేపు వివరించలేని విషయాన్ని సముద్ర తీరంలో పదిహేను నిమిషాలలో నేర్పించాడు ఉపాధ్యాయుడు. శివ సుబ్రహృణ్య అయ్యర్ నిబద్ధతగల, అంకిత భావం గల ఆదర్శ ఉపాధ్యాయుడని అబ్దుల్‌కలాం ఆనందంగా గుర్తుచేసుకున్నారు.

ఆ రోజు ఇంటికి రాగానే అబ్దుల్ కలాం ఒక నిర్ణయానికి వచ్చాడు. తనకే గనక అవకాశం లభిస్తే ఎగిరే విధానాలను అధ్యయనం చేయాలనుకున్నాడు. అదే ఆయన భవిష్యత్తును నిర్ణయించింది. కొన్ని సంవత్సరాల తరవాత, మెడ్రాస్ ఇన్స్టీట్యూట్ ఆఫ్ టెక్నాలజీలో చేరినప్పుడు ఏరోనాటికల్ ఇంజినీరింగ్‌ను అధ్యయనానికి ప్రధాన పాఠ్యాంశంగా తీసుకున్నాడు. అందుకే అంటారాయన-తనకు పదమూడేళ్ళే అయిన ప్పటికీ, ఎనిమిదో తరగతి చదివేప్పుడు జరిగిన ఆ సంఘటన తన జీవితాన్నే మలుపుతిప్పిందని!

అది 1958వ సంవత్సరం డా. అబ్దుల్ కలాం బెంగళూరులోని డిఫెన్స్ రీసర్చ్ అండ్ డెవలప్‌మెంట్ (డిఆర్‌డిఓ)లో ఏరోనాటికల్ డెవెలప్‌మెంట్ ఎస్టాబ్లిష్‌మెంట్ విభాగంలో పని చేస్తున్నారు. డా. కలాం ‘హోవర్ క్రాఫ్ట్’ రూపాంది స్తున్నారు. దానికి ‘డక్టెడ్ కాంట్రా రొటేటింగ్