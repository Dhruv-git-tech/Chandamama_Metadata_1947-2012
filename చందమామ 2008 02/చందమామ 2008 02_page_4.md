# పిల్లలకు ఆదర్శం ఎవరు?

2007 వెళుతూ వెళుతూ పిల్లలకు, తల్లిదండ్రులకు, ఉపాధ్యాయులకు రెండు విషాదకర ద్వుర్ఘటనలను మిగిల్చివెళ్ళింది. హర్యానా గుర్గాంప్‌లోని ఒక పాఠశాలలో ఇద్దరు విద్యార్థులు సహవిద్యార్థిని కాల్చిచంపారు. ఆ విషాదం నుంచి బయటపడక ముందే ఉత్తర ప్రదేశ్ ఫిరోజాబాద్‌లో గుర్తు తెలియని కొందరు వ్యక్తులు ఒక పాఠశాల ప్రధానోపాధ్యాయుణ్ణి కాల్చి చంపారు. దోషులను కఠినంగా శిక్షించాలని పిల్లలు పోరాటానికి దిగితే, పోలీసులు వారిపై లార్టీచార్జ్ చేశారు. ఇది మరీ ఘోరం!

పైరెండు సంఘటనలూ-విద్యార్థులలో రోజు రోజుకూ పెరిగిపోతూన్న తమ మాటను నెగ్గించుకోవడానికి హింసకైనా ఒడిగట్టవచ్చన్న విపరీత మనస్తత్వాన్ని చాటుతున్నాయి.

బుద్దుడు అహింసను బోధించిన పుణ్యభూమి మనది. నిన్న గాక మొన్న అహింసా మార్గంలో, సత్యాగ్రహంతో స్వాతంత్ర్యాన్ని సాధించి పెట్టిన మహాత్మాగాంధీ పుట్టినదేశం మనది. పైగా, మహాత్మాగాంధీని జాతిపితగా మనం గౌరవిస్తున్నాం.

యువతరం ఒక వైపు వివిధ రంగాలలో ముందుకు దూసుకుపోతోంది. మరోవైపు అక్కడక్కడ, అప్పుడప్పుడు ఇలాంటి అపస్వరాలు వినిపిస్తున్నాయి. వీటన్నిటికీ కారణం ఏమిటి? ఎవరు కారకులు? ఆర్థిక అసమానతలు, సామాజిక పరిస్థితులు, రాజకీయ రాద్దాంతాలు, టీవీలు, సినిమాలు వంటి మాధ్యమాల విపరీత పోకడలు ఇలా కారణాలు అసంఖ్యాకాలు. అయితే, ఇవన్నీ ఎలా ఉన్నప్పటికీ పిల్లలు మొదట తమకు ఆదర్శంగా తీసుకునేది తల్లిదండ్రులను. కాబట్టితల్లిదండ్రులైన మనం ఆదర్శవంతంగా నడుచుకుందాం. పిల్లలను ఆదర్శవంతమైన పౌరులుగా తీర్చిదిద్దడం మన ప్రధాన బాధ్యతగా గుర్తిద్దాం!

సంపాదకుడు : విశ్వం