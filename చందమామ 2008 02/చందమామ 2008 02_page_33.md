చందమామ కబుర్లు

ఎత్తయిన బుద్ధవిగ్రహం

2008 ఒలింపిక్ క్రీడలు నిర్వహించడానికి చైనాసర్వసన్నాహాలతో ఆయత్తమవుతోంది. అదే సమయంలో ఒలింపిక్ పర్యాటకులను ఆకర్షించడానికి అక్కడి సిచువాన్ ప్రాంతంలో వున్న ప్రపంచంలోకిల్లా ఎత్తయిన బుద్ధ విగ్రహాన్ని మెరుగు పరచే పనులు కూడా ముమ్మరంగా జరుగుతున్నాయి.

వాతావరణం, ఆమ్ల వర్షం కారణంగా విగ్రహం బాగా దెబ్బతిని పోయింది. లెషాన్ పర్వత శిఖరం మీది 71 మీటర్ల ఎత్తయిన ఈ బుద్ధ విగ్రహాన్ని మలచడం క్రీ.శ. 713లో ప్రారంభించబడి దాదాపు 90 సంవత్సరాలు కొనసాగింది. టాంగ్ వంశస్థులు ఈ విగ్రహాన్ని మలిచారు. 2001వ సం.లో దీన్ని శుభ్రపరచడం, బాగు చేయడం లాంటి పనులు చేపట్టారు. యునెస్కో ప్రపంచ వారసత్వ సంపద జాబితాలో చోటు చేసుకున్న ఈ విగ్రహం చుట్టూవున్న 17 చ.కి.మీ. ప్రాతాన్ని అందంగా తీర్చి దిద్దడానికి గత పదేళ్ళుగా లెషాన్ అధికారులు కృషి చేస్తున్నారు.

వందసంవత్సరాల తరవాత త్రివర్ణ పతాకావిష్యరణ!

1907 ఆగస్ట్ 22వ తేదీ జర్మనీ స్టాప్ గార్ట్ లో జరిగిన ఇంటర్నేషనల్ సోషలిస్ట్ కాంగ్రెస్ లో భారతదేశానికి చెందిన మేడమ్ భికైజీ కామా కలుసుకున్నారు. అప్పుడామె త్రివర్ణ పతాకాన్ని ఆవిష్కరించి-స్వతంత్ర భారత పతాక వందనం చేయమని అక్కడి వారిని ఉద్వేగంతో కోరారు. 1936లో ఆమె కాలధర్మం చెందాక పుణేలోని లోకమాన్యతిలక్ మ్యూజియంలో ఆ జెండాను భద్రపరిచారు. వంద సంవత్సరాల తరవాత అదే 2007 ఆగస్ట్ 22వ తేదీ ఆ జెండాను వెలుపలికి తీసి పుణేలోని బాలగంధర్వ ఆడిటోరియంలో ఆవిష్కరించారు. ఈ త్రివర్ణపతాకంలో ఎనిమిది ప్రాంతాలకు గుర్తుగా ఎనిమిది తామర పువ్వులూ, హిందూ-ముస్లిం సౌభాతృత్వానికి ప్రతీకగా సూర్య చంద్రుల బొమ్మలూ చిత్రించబడ్డాయి. మధ్యలో దేవనాగరి లిపిలో 'వందే మాతరం' అని లిఖించబడి ఉన్నది.