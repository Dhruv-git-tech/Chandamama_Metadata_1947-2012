భారత దర్శిని

## లక్ష్మీదేవికి స్వర్ణదేవాలయం

శిక్కులు పరమ పవిత్రంగా భావించే అమృతసర్ స్వర్ణదేవాలయం గురించి మనకందరికీ తెలుసు. దక్షిణ భారతదేశంలో కూడా ఇటీవల ఒక స్వర్ణ దేవాలయాన్ని నిర్మించారు. తమిళనాడు వెల్లూరు సమీపంలోని శ్రీపురంలో ఈ లక్ష్మీదేవి స్వర్ణదేవాల యాన్ని నిర్మించారు. గర్భగుడికి వెళ్ళే మార్గం తప్ప తక్కిన ఆలయాన్నంతా బంగారు రేకులతో తాపడం చేశారు. ఇందుకు ఒకటిన్నర టన్నుల బంగారు ఉపయోగించారు. గత ఆగ్ట్ 24వ తేదీ నుంచి భక్తులను దర్శనానికి అనుమతించడం ప్రారంభించారు.

## చారిత్రాత్మకమైన రైలు వంతెన

రామేశ్వరం దీవినీ ప్రధాన భూమినీ కలుపుతూ పాక్ జలసంధిలో నిర్మించిన సుప్రసిద్ధ పాంబన్ రైలు వంతెన, గేజ్ మార్పిడి తరవాత ఇటీవల మళ్ళీరైళ్ళ రాకపోకలకు తెరువబడింది. 1913వ సం.లో మీటర్‌గేజ్‌రైలు మార్గంతో ఇది నిర్మించబడింది. 2,065మీ. పొడవైన ఈ ఇనుప వంతెన ప్రస్తుతం బ్రాడ్‌గేజ్ మార్గంగా మార్చబడడంతో పెద్ద రైలు పెట్టెలతో ఎక్కువ మంది ప్రయాణీ కులు ప్రయాణం చేయగలుగుతారు. ఈ బ్రిడ్జ్‌లో 146 స్పాన్స్ ఉన్నాయి. ఓడలు వెళ్ళడానికి మార్గం వదలడానికి వీలుగా కొంత భాగాన్ని పైకి ఎత్తగలగడమే ఈ వంతెన ప్రత్యేక ఆకర్షణ. ఈ భాగానికి దీనిని రూపొందించిన ఇంజినియర్ షెర్‌జెర్ పేరుపెట్టారు. ఈ వంతెనను ప్రపంచ వారసత్వ జాబితాలో చేర్చడానికి యునెస్కో వివరాలను సేకరించడం ప్రారంభించింది.