వ్యవస్థాపకులు
బి. నాగిరెడ్డి - చక్రపాణి

భవిష్యత్తును ఎదుర్కొనే మనోబలం!

ప్రశాంత జీవనానికి పేరుగాంచిన దేశం మనది. అయితే, గత సంవత్సర కాలంగా వరదలు, వెల్లువలు, భూకంపాలు, సునామీలు అంటూ భయంకర ప్రకృతి వైపరీత్యాలు దేశ ప్రజల శాంతి సుఖాలను చిన్నాభిన్నం చేస్తున్నాయి!

మహారాష్ట్ర, గుజరాత్ రాష్ట్రాలను అనూహ్యమైన వరదలు ముంచెత్తాయి. ప.బెంగాల్, ఒరిస్సా, ఆంధ్ర, కర్ణాటక, తమిళనాడు రాష్ట్రాలలోనూ వెల్లువలు, వరదలు ఉప్పాంగి అపార ప్రాణ, ఆస్తి నష్టాలను కలిగించి జన జీవితాన్ని అతలాకుతలం చేశాయి. జమ్మూ-కాశ్మీర్‌ను కుదిపేసిన భూకంపం వేలాది మందిని పొట్టన పెట్టుకున్నది.

దీపాశళికి ముందురోజు దేశరాజధాని ఢిల్లీలో పేలిన మూడు వరస బాంబులు అమాయక ప్రజల ప్రాణాలను బలిగొన్నాయి.

పర్యావరణ సమతౌల్యాన్ని దెబ్బతీసి, ప్రకృతి వైపరీత్యాలకు దారితీసే మానవ తప్పిదాల గురించి మనం పదే పదే చెప్పుకుంటూనే ఉన్నాం. ఈ విషయం గురించి గత సంచికలోనూ ప్రస్తావించాం. వీటికి తోడు కొన్ని తీవ్రవాద సంస్థల అమానుష ఘాతుక చర్యలు అమాయకుల ప్రాణాలను బలిగొనడం ఎంతైనా గర్భించ తగ్గ విషయం. క్షీణిస్తూన్న మానవతా విలువల దీనికి కారణం. ఈ ధోరణికి అడ్డుకట్ట వేయాలి. మానవతా విలువల పట్ల యువతరంలో విశ్వాసం పాదుకొల్పాలి. మన దృక్పథంలో మంచి మార్పు రావాలి.

లక్షలాది మంది బాధితుల ఆవేదనలో పాలుపంచుకుంటూ, రానున్న నూతన సంవత్సరం ప్రతి ఒక్కరికీ భవిష్యత్తును ఎదుర్కొనే మానసిక స్టైర్యాన్నీ, మనోబలాన్నీ కలిగించగలదని విశ్వసిస్తున్నాం.

సంపాదకుడు : విశ్వం

Visit us at : http://www.chandamama.org