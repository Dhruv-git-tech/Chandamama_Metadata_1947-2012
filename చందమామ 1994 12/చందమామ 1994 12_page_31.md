# రాళ్ళగుట్టమీద లాంతరు

హేలాపురి నుంచి అత్యవసరరాగా విశాలనగరం వెళ్ళవలసివచ్చింది, జమీందారు కేతనవర్మకు. అర్థరాత్రి సమయం అయినా, అయన తన హౌదా సంగతి మరవలేక రథం మీద బయలు దేరాడు. అడవి మార్గం చీకటిగా వుంది. అతి జాగ్రత్తగా రథం నడుపుతున్నాడు సారథి.

హాతాత్తుగా మార్గ మధ్యంలో ఒక రాళ్ళ గుట్ట అడ్డం వచ్చింది. రథం ఆ గుట్టకు గుద్దుకొన బోయి ఆగిపోయింది. చివరిక్షణంలో గుట్ట మీద వెలుగుతున్న లాంతరు వెలుగులో గుట్టను చూసి, సారథి రథం అపగలిగాడు. లేకపోతే రథం గుట్టకు గుద్దుకుని తలక్రిందులై వుండేది.

జమీందారు రథం దిగాడు. ప్రక్కనే ఒక చెట్టు క్రింద ముడుచుని పడుకున్న ముసలివాడాకడు లేచివచ్చి, జమీందారుకు నమస్కరించాడు.

“ఈ గుట్ట మీద లాంతరు పెట్టింది నువ్వేనా?” అని అడిగాడు జమీందారు.

“అవును, బాబూ, నేనే! అడవిమార్గం గదా, అందునా రాత్రి – చీకటి!” అన్నాడు ముసలివాడు.

“నీ వలన పెద్ద ప్రమాదం తప్పింది! ఇవి వుంచు,” అని కొన్ని వరహాలు ముసలివాడికిచ్చాడు జమీందారు.

ముసలివాడు అనందంగా వాటిని తీసుకుని కదల బోతున్నంతలో, జమీందారు కొక అను మానం వచ్చి, “మార్గానికడ్డంగా, ఈ రాళ్ళగుట్ట ఎలా వచ్చింది?” అని అడిగాడు.

“అదా, బాబూ! లాంతరు కిందపెడితే సరిగా కనబడదని, నేనే రాళ్ళను గుట్టగా చేర్చి లాంతరు దానిమీద పెట్టాను,” అన్నాడు ముసలివాడు తాపీగా. — కోనే నాగ వెంకట అంజనేయులు