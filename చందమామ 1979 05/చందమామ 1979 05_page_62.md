ఆయన చప్పట్లు, చరచగానే రూపకుమారి గదిలోకి ఒక సేవకుడు ఒక పళ్లెం మీద గుడ్డ కప్పి తెచ్చి, బల్ల మీద ఉంచాడు. ఇంకొక పక్కనుంచి గదిలోకి రాజూ, రాణీ వచ్చారు.

‘‘బాబుగారూ, ఇదేమిటి?’’ అని రూపకుమారి అడిగింది.

ధీమాన్ పళ్లెం మీది నుంచి గుడ్డ తొలగిస్తూ, ‘‘అమ్మా. ఇది నీ దృష్టికి పరీక్ష. ఈ పళ్లెం మీది గాజుగ్లాసులో మన ఐంద్రజాలికుడు, సోమనాథుడు పోసిన మంత్రజలం ఉన్నది. మెరుపు తక్కువగా ఉన్న చంచా పైకి తియ్య,’’ అన్నాడు.

గ్లాసులోని నీటిలో ఉన్న చంచాలలో ఒకటి తళ్ళతళా మెరుస్తున్నది. రెండోది మామూలుగా ఉన్నది. రూపకుమారి ఆ రెండో చంచాను పైకి తీసింది.

‘‘ఇప్పుడు మెరిసే చంచాను పైకి తియ్య,’’ అన్నాడు మంత్రి ధీమాన్.

రూపకుమారి రెండో చంచాను పైకి తీసి నిర్ఘాంతపోయింది. అది మసిపారి,

కారు నలుపు రంగులో ఉన్నది! దానిని ఆమె ధీమాన్ కోరిన మీదట తిరిగి నీటిలో పెట్టింది. వెంటనే అది తళ్ళతళా మెరవ సాగింది. వెండి కూడా అంతగా మెరవదు!

ధీమాన్ ఆమెతో, ‘‘అమ్మా, చూశావు గదా! కారు నలుపు వస్తువులు కూడా అద్భుతంగా మెరవగలవు. రంగు అన్నది కేవలమూ దృష్టికి సంబంధించినది. అది ముఖ్యమైన గుణం కాదు. శ్రీకుమారుడిలో ఎన్నో మెరుపులున్నాయి. నేను అతన్ని గురించి క్షుణ్ణంగా ఆరా తీశాను. అతని కన్న గొప్ప భర్త నీకు దొరకడు!’’ అన్నాడు.

రూపకుమారి శ్రీకుమారుణ్ణి పెళ్లాడటానికి ఒప్పుకున్నది. వైద్యుడు చెప్పినట్టు గానే అతని నలుపు రంగు త్వరలోనే విరిగిపోయి, మామూలురంగు వచ్చేసింది.

నల్లని చంచా తెల్లగా కనిపించటంలో ఐంద్రజాలం ఏమిటి? ఏమీ లేదు! మసిపూసిన చంచా నీటిలోపల తళ్ళతళా మెరుస్తుంది.