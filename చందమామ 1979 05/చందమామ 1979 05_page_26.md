దేవుడికి తోకరా!

ఒక ఊళ్ళో వీరయ్య అనే వ్యాపారస్తుడుండేవాడు. అతను రోజు అంగడి మూసేటప్పుడు డబ్బంతా గల్లాపెట్టెలో పెట్టి, అందులో డబ్బు ఎవరూ తీయకుండా ఉంటే దేవుడికి ఒక కొబ్బరికాయ కొట్టుతానని మొక్కుకునేవాడు.

ఇలా నెల రోజులు గడిచినా వీరయ్య దేవుడికి ఒక్క కొబ్బరికాయ కూడా కొట్టలేదు. అప్పుడు దేవుడు వీరయ్యకు కలలో కనబడి, “ఇన్నాళ్ళు గడిచాయి. నీ డబ్బు జాగ్రత్తగా చూస్తున్నాను. ఒక్క కొబ్బరికాయ కూడా కొట్టావుకావేం?” అని అడిగాడు.

“ఎలాగండీ మరీ? కొబ్బరికాయ కొట్టాలంటే కొనాలి గదా? కొనాలంటే గల్లాపెట్టెనుంచి డబ్బు తీయాలిగదా? గల్లాపెట్టెలో డబ్బు పోకుండా ఉండటానికే గదా కొబ్బరికాయ కొట్టుతా నన్నానూ!” అన్నాడు వీరయ్య.

దేవుడీ మాటకు ఆశ్చర్యపోయి, అదృశ్యమయాడు.

—డి. శ్రీధరరెడ్డి