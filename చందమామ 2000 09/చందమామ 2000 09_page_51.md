ఒక గొప్ప నాగరికతలోని ఘట్టాలు -
తరతరాలుగా సత్యం కోసం జరిగిన అన్వేషణ!

9. తన విధిని మార్చుకున్న పసివాడు!

“తాతయ్యా! పండుగలనూ, పర్వాలనూ మనం అలవాటు ప్రకారం జరుపు కుంటున్నాం. అంతేగాని, వాటిప్రాముఖ్యతను గురించి మనకు ఎంతమకు తెలుసు?” అని అడిగింది శ్యామల.

“నిజమేనమ్మా! ప్రతి పండుగకూ ఒక ప్రాముఖ్యత ఉన్నది. అయితే, మనం ఇక్కడ మరొక విషయం కూడా మరిచిపోకూడదు. అదేమిటంటే, పండుగలకూ ఉత్సవాలకూ సంబంధించి, కాలప్రవాహంలో రకరకాల పుక్కిటి పురాణకులూ, కర్ణాకర్ణిగా చెప్పుకునే ఉదంతాలూ పుట్టుకువస్తాయి. వాటిని మనం యథాతథంగా తీసుకోకూడదు. వాటిలోని అంతరార్థాన్ని మాత్రమే గ్రహించాలి!” అన్నాడు తాత దేవనాథుడు.

“అవునూ, మరి అలాంటి కథలు ఎలా పుట్టుకువస్తాయి తాతయ్యా?” అని అడిగాడు సందీపుడు.

“చాలా కారణాలు ఉన్నాయి. ప్రధానంగా మనిషి అజ్ఞానం అని చెప్పాలి. కాస్త జటిల మైన అసలు విషయాన్ని గ్రహించే శక్తి లేనప్పుడు, మనిషి తనకు నచ్చిన వ్యాఖ్యానాలూ, ఉపాఖ్యానాలు అల్లుకు పోతాడు. అంతెందుకు? శివలింగం మీదికి ఉరితాడు విసురుతూన్న భయంకరాకారులు కొందరిని త్రిశూలం తరిమికొట్టి హతమార్చే దృశ్యాలతో ఉన్న క్యాలండర్ చిత్రాలను మీరు చూసే ఉంటారు, అవునా?” అన్నాడు దేవనాథుడు.

“అవును, తాతయ్యా! చూశాను. ఈ విషయం గురించి నేనే నిన్ను అడగాలను కున్నాను. శివుడికి నమస్కరిస్తూ ఒక అందమైన అబ్బాయి ఉన్నట్టు కూడా ఆ చిత్రంలో వుంటుంది. ఆ సంగతి గురించి నేనెప్పుడూ వినలేదు. ఏమిటి అదంతా?” అని అడిగాడు సందీపుడు.