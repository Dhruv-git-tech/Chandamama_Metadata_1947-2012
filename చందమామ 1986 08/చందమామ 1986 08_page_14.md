“దైవసాక్షిగా, నాన్న మీద అలాంటి అసహ్యభావం నాకు ఏమాత్రం లేదు,” అన్నది అమల.

ఆ జవాబుకు ఆమె అన్న నవ్వి, “లంచం తీసుకోవడంలాంటి, అతి నీచ మైన పని చేసిన నాన్న అంటే, నీకు అసహ్యం కలగడం లేదు. కాని, అంగ వైకల్యం వల్ల, మరో దారి లేక బిచ్చగత్తెగా మారిన పార్వతమ్మ అంటే, నీకు అసహ్యం! ఎటువంటి నేరం చేసిన వాడైనా, తండ్రి గనక పోషించవలసిన బాధ్యత కొడుకుగా నాకున్నదన్నావు.” అన్నాడు.

“అవును, లేదామరి?” అని అడిగింది అమల కోపంగా.

“ఆ బాధ్యత నాకున్నదన్న సంగతి, నువ్వు చెప్పనవసరం లేదు. అనాధ అయిన తనను, ఎన్నో శ్రమలకోర్చి పెంచి పెద్ద చేసిన పార్వతమ్మను, ఆమె ముసలి తనంలో పోషించవలసిన బాధ్యత అనంతుడికి లేదా? ఆ ఇంటి కోడలుగా,

ఆమెను గౌరవిస్తూ, సేవలు చేయడం, నీకు ధర్మంకాదా?” అని అడిగాడు అమల అన్న.

అమల జవాబేమీ చెప్పలేక కళ్ళనీళ్ళు పెట్టుకుని, “అన్నయ్యా, నువ్వు నా కళ్లు తెరిపించావు. పొద్దున్నే బయలుదేరి అత్త గారింటికి వెళతాను. నాన్నకు ఉద్యోగం పోతే పోయింది; ఏదైనా శిక్ష కూడా పడుతుందేమో అని, నాకు భయంగా వున్నది,” అన్నది.

ఆ మాటలకు అమల తండ్రి చిన్నగా నవ్వి, “నేను లంచమూ తీసుకోలేదు; ఉద్యోగమూ పోలేదు. నీ మేలు కోరి— నీకు బుద్ధి గరపడానికి రామయ్యా, నేనూ, నీ అన్నయ్యా. ఈ చిన్న నాటకం ఆడాం,” అన్నాడు.

“మీరాడిన, ఈ నాటకం, నాకీ జన్మకు సరిపడా బుద్ధినీ, మంచి చెడ్డలు ఆలోచించగల జ్ఞానాన్నీ ప్రసాదించింది!” అంటూ అమల సంతోషంగా ఇంట్లోకి వెళ్ళిపోయింది.