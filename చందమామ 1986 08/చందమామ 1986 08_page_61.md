దారిలో ఒక బంటు ఎదురై, కుమారుడు బాగానే ఉన్నాడని, చక్కగా ఆడుకుంటున్నాడని రాజుతో చెప్పాడు. ఇదేమిటిన్నట్టు అందరూ ఒక్కసారిగా మిహిరుని వంక చూశారు.

అంతమాత్రానికే మిహిరుడు బెదర లేదు. 'నా జోస్యం తప్పదు,' అన్నాడు. రాజు, కుమారుడు వుండే నగరు ప్రవేశించి, భోగట్టా చేయగా, అతడు నాలుగో అంతస్థు మీద వున్నాడని సేవకులు చెప్పారు. అక్కడికి పోయి చూస్తే, గాలికోసం డాబామీదికి వెళ్ళాడన్నారు.

మిహిరుని వంక చూశాడు రాజు. అందుకు మిహిరుడు, 'రాకుమారుడు ఈ లోకం వదలి అప్పుడే అరగంట సేవయింది,' అని నొక్కి చెప్పాడు.

దడదడ కొట్టుకొంటున్న గుండెలతో అందరూ వేగంగా యేడవ అంతస్థు ఎక్కుతున్నారు. ఇంత యెత్తుకు అడవి పంది యెలా ఎక్కగలుగుతుందా అని అందరికీ బలమైన సందేహం పట్టుకున్నది.

తీరా డాబా ఎక్కి చూసేసరికి, ఒక జెండా స్తంభం కింద, మంచం పైన—రొమ్ము మీద భారమైన ఇనుప వరాహ విగ్రహం పడి—నెత్తురు లోడుతున్న శరీరంతో, రాకుమారుడు కనిపించాడు! పుత్రశోకం భరించలేక అపరిమితంగా విలపించాడు రాజు.

'ఈ నగరు నిర్మించినప్పుడు, శిల్పి ఈ విగ్రహాన్ని జెండా స్తంభం మీద నిలిపి వుంటాడు. కుతూహలం కొద్దీ బిడ్డడు దీనిని లాగి వుంటాడు. దాని ఫలితమే ఇది. వరాహమూర్తి మా ఇలువేలుపు అయివున్నాడు. మా కులదైవమే ఈ విధంగా నా బిడ్డడిని తనలో ఐక్యం చేసుకొన్నాడు. యేది యేమన్నా, శాస్త్రం తప్పదు!' అని అందరికీ రాజు తెలియ జెప్పాడు.

రాజు అప్పుడు మిహిరుణ్ణి కౌగిలించు కొని, అతణ్ణి ఎంతగానో గౌరవించి, 'వరాహమిహిరు' డనే బిరుదు ప్రసాదించాడు.