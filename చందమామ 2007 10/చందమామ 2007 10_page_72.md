# విజ్ఞానం .... వినోదం .... వికాసం ....

## విజ్ఞాన వీచికలు :

### పెరుగుతూన్న ఎవరెస్టు శిఖరం

ఒక వయసు వచ్చాక మనుషులు పెరగడం ఆగిపోతుంది. విజ్ఞాన సాంకేతిక శాస్త్రాలు ఇంత అభివృద్ధి సాధించినప్ప టికీ ఇంకాస్త పెరగడానికి అవకాశం లేదు కదా అని పొట్టిగా ఉన్నవాళ్ళు వాపోవచ్చు. మనుషులు పెరగలేరుగాని, హిమాలయ ప్రాంతంలోని కొండ శిఖరాలు పెరుగుతున్నాయి.

ఎవరెస్టు శిఖరాన్ని మొదట పీక్-15 అని పిలిచేవారు. బ్రిటిష్ సర్వేయర్ జనరల్, సర్ జార్జ్ ఎవరెస్ట్ దాని ఎత్తును మొదట నమోదు చేశాడు. అందుకే అప్పటి నుంచి దానికాపేరు వచ్చింది.

దాదాపు ఆరు కోట్ల సంవత్సరాలకు పూర్వం ఏర్పడిన ఈ శిఖరం ఎత్తు 8,850 మీటర్లు. 1999 మళ్ళీ కొలిచినప్పుడు 15.5 సెం.మీ. ఎత్తు పెరిగిందని తెలియవచ్చింది.

నేషనల్ జాగ్రఫిక్ మేగజైన్ వెలువరించిన నివేదిక ప్రకారం ఎవరెస్టు శిఖరం యేటా 4 మి.మీ. ఎత్తు పెరుగుతున్నది. భూగర్భంలోని ఆసియా, ఇండియా 'టెక్టానిక్ ప్లేట్లు' కోట్ల సంవత్సరాలకు పూర్వం ఒక దానితో ఒకటి ఢీ కొనడం వల్ల, ఈ పర్వతాలు ఏర్పడ్డాయి. వాటి ఒత్తిడి కారణంగానే పర్వత సానువుల ఎత్తు పెరుగుతున్నదని విజ్ఞాన వేత్తలు అభిప్రాయపడుతున్నారు.

## మన పరిసరాలు

### పర్యావరణానికి మేలు చేసే పేడ

మన దేశంలో పేడ ఎరువును పంటలకు ఉపయోగించడం ఎప్పటి నుంచో వస్తున్నది. పిడకలు కూడా కొత్త కాదు. అయితే, పేడను ఎగుమతి చేసే విలువైన వస్తువుగా ఎప్పుడూ ఆలోచించలేదు. ఇంతకూ మన దేశంలో పశు సంపదకు కొరత లేదు. అయితే, డచ్ పశువుల పేడను పర్యావరణకు మేలుచేస్తుందని చెప్పి ఎగుమతి చేస్తున్నారు. దానికి 'ఎన్విరో డంగ్' అని పేరు కూడా పెట్టారు. మన దేశం కూడా దానిని దిగుమతి చేసుకోవడానికి ఆలోచిస్తున్నది.