మన వారసత్వ ప్రదేశాలు

# ఎలిఫెంటా గుహలు

మహారాష్ట్రలో బండలను తొలిచి మలిచిన గుహలు, ఆలయాలు చాలా ఉన్నాయి. ముంబైలోని సుప్రసిద్ధ భారత దేశ సింహ ద్వారానికి (గేట్‌వే ఆఫ్ ఇండియా) దాదాపు పది కి.మీ. దూరంలో అరేబియా సముద్రం ఎలిఫెంటా దీవిలో ఉన్న గుహలు అలాంటి వాటిలో ముఖ్యమైనవి. 1987లో యునెస్కో వీటిని ప్రపంచ వారసత్వ ప్రదేశాల జాబితాలోకి తీసుకున్నది.

అక్కడున్న ఒక ఏనుగు విగ్రహాన్ని చూసి కొందరు పోర్చుగీసు నావికులు 'ఎలిఫెంటా' అని దానికి పేరుపెట్టారు. గుహలలోని శిల్పాలు నాశనం కావడానికి కూడా వాళ్ళే కారకులు. గురిచూసి పేల్చడం అభ్యసించేప్పుడు వాళ్ళు శిల్పాలను గురి చూసి తుపాకీలు పేల్చేవారట!

ఈ గుహాలయ ప్రాంగణం దాదాపు 60,000 చ. అడుగులు విస్తరించి ఉన్నది. ఈ గుహలు దాదాపు 1500 సం.ల నాటివి. ఈనాటి మహారాష్ట్ర, కర్ణాటకలోని కొన్ని ప్రాంతాలను పాలించిన రాష్ట్రకూటులు సుప్రసిద్ధ త్రిమూర్తి రూపాన్ని తమ రాజచిహ్నంగా చేసుకున్నారు. కుడ్యాలలో ఉన్న శిల్పాలన్నీ దృఢమైన బండల నుంచి మలిచినవే.

ఏకశిలా ఆలయాలు చాలా వరకు పరమేశ్వరుడికి సంబంధించినవే. ఇక్కడి త్రిమూర్తి సదాశివ రూపం చాలా ముఖ్యమైనది. దీని ఎత్తు ఇరవై అడుగులు. కుడిమైపు ముఖం యువకుడిలా మల్లె మొగ్గలాంటి దాన్ని పట్టుకుని ప్రసన్నంగా కనిపిస్తుంది. ఎడమవైపు ముఖం మీసాలతో రౌద్రంగా కనిపిస్తుంది. మధ్యలో ఉన్న ముఖం ధ్యానరూపంలో ప్రశాంతంగా కనిపిస్తుంది.

కొండలను తొలిచి నిర్మించిన మంటపాలుగల ఆలయ ప్రాంగణానికి మూడు ప్రవేశ ద్వారాలు ఉన్నాయి. ప్రధాన మార్గంలో శిల్పాలతో కూడిన ఇరవైస్తంభాలు ఉన్నాయి. ఆ మార్గం శివపురాణ ఘట్టాలను కుడ్యశిల్పాలుగా మలిచిన విశాలమంటపంలోకి తీసుకువెళుతుంది.