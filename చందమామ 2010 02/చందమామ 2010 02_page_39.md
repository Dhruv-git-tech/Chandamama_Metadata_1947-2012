అలా జరగకపోవటం బ్రహ్మరాక్షసుడికి గొప్ప అవమానమయింది. రాక్షసుడి గొంతు వినబడిన తర్వాత కూడా ఓ మానవుడు తిరిగి తననే ప్రశ్నించడమా? ఉక్రోషంతో వాడు చెట్టు మీది నుంచి దభీమని రామశాస్త్రి ముందుకు దూకి, “నేనెవరో తెలియటం లేదా?” అని కోపంగా రంకె పెట్టాడు.

బ్రహ్మరాక్షసుడిని నేరుగా చూడగానే రామశాస్త్రి పై ప్రాణాలు పైనే పోయాయి. మొదట్లో బింకంగా ఉన్నప్పటికీ ఆ భారీ కాయుడిని చూశాక ఇక అన్ని ఆశలూ వదిలేసుకున్నాడు. కాని ఇల్లు వదిలిపెట్టిన వాడికి ఇక దేనికీ, ఎవరికీ భయపడనవసరం లేదనిపించి ధైర్యం తెచ్చుకున్నాడు. రామశాస్త్రి వాణ్ణి గుర్తించనట్టు అమాయకంగా మొహం పెట్టి, “ఎవరు బాబూ నీవు? ఇంత రాత్రివేళ,

చీకట్లో, ఇక్కడికి ఎందుకొచ్చావు? పురుగూ పుట్రా ఉంటాయి గద! నీవు చూడబోతే ఎంతో నాజూకుగా ఉన్నావు!” అన్నాడు నిబ్బరంగా.

తాను నిజంగానే అందరూ అనుకున్నంత భయంకరంగా లేనేమోనని బ్రహ్మరాక్షసుడికి తొలిసారిగా అనుమానం కలిగింది. వాడు రామశాస్త్రి కేసి అనుమానంగా చూస్తూ, “నా దగ్గర దొంగవేషాలు వేస్తున్నావా? నన్ను చూసి నిజంగా నీవు భయపడటం లేదూ? నేనంటే ఈ ప్రాంతంలో భయపడని వాళ్ళు లేరు. నేను బ్రహ్మరాక్షసుణ్ణి! మూడు వందల ఏళ్ళుగా ఈ చెట్టుమీదే ఉంటున్నాను!” అన్నాడు.

రామశాస్త్రి రాక్షసుడి కేసి నమ్మలేనట్లుగా చూసి, “నువ్వు రాక్షసుడివా అసంభవం, నువ్వు నిజంగా బ్రహ్మరాక్షసుడివైతే భయంతో చచ్చి ఉండనూ? నిన్ను చూస్తే, మా అల్లు శ్చను చూస్తే కలిగే భయంలో నాలుగో వంతు కూడా కలగటం లేదు!” అన్నాడు.

రాక్షసుడికి చాలా ఆశ్చర్యం వేసింది. వాడు ఒక్కసారి తన ఒంటి కేసి చూసుకున్నాడు. అది చూసి రామశాస్త్రి వాడితో మళ్ళీ ఇలా అన్నాడు.

“కాస్తపొడవు ఉన్నమాట నిజమే గానీ, నీ కళ్ళు చాలా అందంగానూ, సౌమ్యంగానూ ఉన్నాయి. నువ్వు ఎంత కోపంగా చూసినా మా పెద్ద అల్లుడి కళ్ళలో ఉన్న కోపంలో నూరో వంతు కూడా లేదు, నీ కళ్ళలో! పైగా నీ గొంతు ఎంతో మృదువుగా ఉన్నది! నీ అరుపులు మా అల్లుళ్ళ నవ్వుల కన్న వినసాంపుగా ఉన్నాయి!”