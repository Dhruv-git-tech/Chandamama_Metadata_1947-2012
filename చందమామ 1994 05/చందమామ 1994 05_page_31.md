రాకుమారి తెలివి

అవంతి దేశపు రాకుమార్తె ఉమాసుందరి యుక్తవయస్కురాలయ్యే సరికి, ఒక్క యుద్ధవిద్యల్లోనే కాక శాస్త్ర, రాజ్యపాలన వంటి విషయాల్లో కూడా ప్రవీణురాలైంది. రాజు ఆమెకు అన్నిటా యోగ్యుడైన యువకుడితో వివాహం చేయదలచి, ఇరుగు పారుగు రాజ్యాల రాకుమారులను ఆహ్వానించి, వాళ్ళ మధ్య పోటీలు ఏర్పాటు చేశాడు. ఈ పోటీలలో పుష్పదంతుడు, విక్రమవర్మ అనే వాళ్ళు అన్ని విద్యల్లోనూ సమానఉజ్జీలుగా మిగిలారు దీనితో రాజుకు పెద్ద చిక్కు వచ్చి పడింది.

ఆయన, కుమార్తెతో, “అమ్మా, జరిగింది చూశావుగదా! రేపు ఉదయం ఆ ఇద్దరు రాజకుమారుల పేర్లు చీటీలలో రాసి, మన కుటుంబ సభ్యులూ, మంత్రుల ముందు ఒక పాత్రలో వుంచుతాను. నువ్వు తీసిన చీటీలో ఎవరి పేరుంటే, అతడే నీకాబోయే భర్త,” అని చెప్పాడు.

ఆ ఇద్దరు రాకుమారులలో విక్రమవర్మ అంటే, రాకుమారికి ఇష్టం. కాని, మిత్రుడి కొడుకు కావడంతో కూతుర్తి పుష్పదంతుడికే ఇవ్వాలని రాజు కోరిక. అందువల్ల రెండు చీటీలలోనూ పుష్పదంతుడి పేరే రాసి వుంచాడన్న నిజం, చెలికత్తె ద్వారా రాకుమారికి తెలిసింది.

మర్నాడు రాజు అందరి ఎదటా చీటీలున్న ఒకచిన్న బంగారు పాత్రను కూతురు ముందు పెట్టాడు. రాకుమారి అందులో నుంచి ఒక చీటీ తీసి తెరవకుండానే, “నాన్నగారూ! కాబోయే భర్త పేరు చదవడానికి నాకు సిగ్గేస్తున్నది. కాబట్టి, పాత్రలో మిగిలిన చీటీ మీరు తీసి అందులోని పేరు చదవండి. అది కాక మిగిలిన రెండవ కుమారుడే గదా, నా భర్త!” అన్నది.

రెండవ చీటీలోనూ పుష్పదంతుడి పేరే వుండడంపల్ల, కూతురును విక్రమవర్మకిచ్చి పెళ్ళి జరిపించాడు రాజు, కూతురు తెలివికి ఆనందపడుతూ.

—చి. రఘురామరాజు