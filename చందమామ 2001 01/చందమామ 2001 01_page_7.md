మాటతప్పని ఇరుగుపొరుగు!

భూషయ్య అనే సంపన్నుడు పట్టణం పాలిమేరల్లో ఒక ఇల్లు కొన్నాడు. ప్రశాంతంగా గడపాలన్నది ఆయన కోరిక. ఇంటి రెండువైపులా రెండు పాకలు తప్ప సమీపంలో ఇళ్ళు లేవు. తాను వెతుక్కుంటూ వచ్చిన ప్రశాంతత లభించినందుకు భూషయ్య ఎంతో సంబరపడిపోయాడు.

అయితే, ఆ అనందం ఎంతోసేపు నిలవలేదు. ఆ రాత్రి ఒక వైపునుంచి రంపుకోతల శబ్దమూ, మరొకవైపునుంచి సమ్మెట మోతల శబ్దమూ వినిపించడంతో ఆయనకు నిద్రపట్టలేదు. మనసు కలత చెందింది.

తెల్లవారగానే నౌకరును పిలిచి విషయం కనుక్కోమన్నాడు. తూర్పువైపున వున్న పాకలో వడ్రంగీ, పడమర వైపునవున్న పాకలో కమ్మరీ ఉన్నట్టు తెలిసింది. ఇద్దరూ పేదవాళ్ళే. భూషయ్య మొదట వడ్రంగిని పిలిపించి, “ నీకు వెయ్యి రూపాయలిస్తాను. ఇప్పుడున్న ఇల్లు వదిలి మరొక ఇంటికి వెళతావా?” అని అడిగాడు. “సంతోషంగా వెళతాను, బాబూ!” అన్నాడు వడ్రంగి. భూషయ్య వాడికి డబ్బిచ్చి పంపి, కమ్మరిని పిలిపించి అదేమాట అడిగాడు. వాడూ ఇల్లు మారడానికి సంతోషంగా ఒప్పుకుని డబ్బు పుచ్చుకుని వెళ్ళాడు.

సమస్యను తేలిగా పరిష్కరించామన్న తృప్తితో ఆ నాటిరాత్రి భూషయ్య నిద్రకు సిద్ధమవుతూండగా ఉలిక్కి పడ్డాడు. సమ్మెట మోతలూ, రంపుకోతలూ మళ్ళీ ఒక్కసారిగా ఆరంభమయ్యాయి. పట్టరాని కోపంతో భూషయ్యకు ఆ రాత్రంతా నిద్రపట్టలేదు. తెల్లవారగానే నౌకర్ను పిలిచి, “ ఆ ఇద్దరూ ఇళ్ళు మారుతామని డబ్బు పుచ్చుకున్నారుకదా! మళ్ళీ ఈ మోతలేమిటి?” అని అడిగాడు.

“వాళ్ళిద్దరూ తమవద్ద ఒప్పుకున్నట్టు ఇళ్ళు మారారు బాబూ. వడ్రంగి, కమ్మరి ఇంటికీ; కమ్మరి వడ్రంగి ఇంటికీ మారిపోయి, తమ పనులు మొదలుపెట్టారు. పేదవాళ్ళేగాని, వాళ్ళు ఇచ్చినమాట తప్పేవాళ్ళు కారు బాబూ!” అన్నాడు నౌకరు.