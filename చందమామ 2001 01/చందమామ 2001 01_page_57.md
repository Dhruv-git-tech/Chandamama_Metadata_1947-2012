మూలికారహస్యం

కొంతకాలం క్రితం కపిశానగరంలో మాధవుడనే సంపన్నుడుండేవాడు. అతని అత్తవారు కూడా ధనికులు. అందుచేత అతను కాలిమీద కాలు వేసుకుని, సుఖంగా ఎంత కాలమైనా జీవించడానికి అవకాశం వుంది. కాని మాధవుడు అలా తిని కూర్చునే ఘటం కాదు. అతనికి రసవిద్య సాధించాలన్న కోరికచాలా బలంగా ఉండేది. రాగిని బంగారంగా మార్చడానికి అతను ఎన్నో ప్రయోగాలు చేసి, తనకున్నదంతా విపరీతంగా ఖర్చుపెట్టి, చివరకు నిరుపేద దశకు చేరుకున్నాడు.

మాధవుడి భార్య చాలా వివేకంగల మనిషి. నిక్షేపంగా అనుభవించదగిన ఆస్తిని తన భర్తబంగారం మీది వ్యామోహంతో, సాంతం తగలేస్తాడని ఆమె ముందేగ్రహించి, కొంతలో కొంతయినా నిలబెట్టడానికి గృహ నిర్వహణలో ఎంతో శ్రద్ధ చూపింది.

కాని ఆమె శ్రద్ధ అంతా బూడిదలో పోసిన పన్నీరులా అయింది. ఇతరుల మాదిరిగా

తన భర్త ఏ వ్యాపారమో చేసుకున్నా ఎంతో బాగుండిపోయేది. రేయీ పగలూ ఎప్పుడు చూసినా బంగారం మీదనే దృష్టి గల మాధవుడికి, భార్య చేసిన హెచ్చరికలూ, సూచనలూ ఏమాత్రమూ తలకెక్కలేదు. పైపెచ్చు, ఒకవంక ఆస్తి అంతా హారతి కర్పూరంలాగా హరించుకుపోతుంటే, అతను భార్యతో, “తొందరపడకు. కొన్ని రోజులు ఓపిక పట్టు. మనదశ తిరుగుతుంది. బంగారం చేసే విద్య చాలావరకు దొరికిపోయింది. ఇంక కాస్తలో ఉన్నది,” అన్నాడు.

కొన్నాళ్ళు గడిచేసరికి మాధవుడి భార్యకు పరిస్థితి దుర్భరమయింది. ఆమె పుట్టింటికి వెళ్ళి, తన తండ్రితో తన కాపురం గురించి చెప్పింది. ముసలాయన అంతావిని, “అల్లుణ్ణి పిలిచి, నేను మాట్లాడుతాలే. నువ్వు బాధపడకు,” అన్నాడు.

మామగారి ఆహ్వానం అందుకుని మాధవుడు వచ్చాడు.