ఒకనాటి మిట్టమధ్యాహ్నం వేళ, అనంతయ్య దంపతులు భోజనానికి కూర్చోబోతూండగా వీధి గుమ్మంలోంచి, “ఈ బైరాగి ఆకలి తీర్చి, పుణ్యం కట్టుకోండి!” అన్న కేక వినవచ్చింది.

బైరాగులంటే భయమూ, భక్తీ వుండడం వల్ల అనంతయ్య లేచి వెళ్ళి, బైరాగిని సాదరంగా లోపలికి తీసుకువచ్చి, తమతో బాటు భోజనానికి కూర్చోబెట్టాడు.

భోజనం మధ్యలో బైరాగి, “గతజన్మలో మీరు విదర్భరాజు అమరసింహుడి అమాత్యులు. మీ కుశాగ్రబుద్ధిని ఆనాటి ప్రభువులు, ప్రజలు వేనోళ్ళ శ్లాఘించేవారు!” అన్నాడు.

అనంతయ్య సంతోషపడి, వడ్డన చేస్తున్న తన కూతురు జలజాక్షిని నెయ్యి కోసం పుర మాయించి, “స్వామీ! నా కూతురు జలజాక్షి గతజన్మ సెలవియ్యండి!” అన్నాడు.

బైరాగి, జలజాక్షి గతజన్మ అవలోకిస్తున్నట్టు కళ్ళు మూసుకుని, “ఆశ్చర్యం! గత జన్మలో ఈ జలజాక్షి, అమరసింహుడి ముద్దులభార్య,” అన్నాడు.

అనంతయ్య దంపతులు బైరాగికి, కూతురుచేత మరికాస్తానెయ్యి వడ్డింపించి, “స్వామీ, ఆ అమర సింహప్రభువులవారు, ఈ జన్మలో ఎక్కడున్నారు? ఎలా వున్నారు?” అని అడిగాడు ఆసక్తిగా.

బైరాగి, అనంతయ్య దంపతులకేసి విచారంగా చూస్తూ, “ఆ అమరసింహప్రభువు ఎవరో కాదు, నేనే!” అన్నాడు.

ఇది వింటూనే అనంతయ్య కళ్ళెర్రచేసి, గోడవారగా వున్న దుడ్డుకర్ర చేతికి తీసుకో బోయేంతలో, బైరాగి విస్తరి ముందు నుంచి లేచి, “ఇది ‘కలియుగం! సత్యం పలకకురా, శిష్టా!’ అన్న గురువు మాట వినకపోతినే!” అంటూ వీధి గుమ్మంకేసి పరిగెత్తాడు.

— మల్లవరపు మనోహరరెడ్డి