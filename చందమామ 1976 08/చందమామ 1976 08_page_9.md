ఈ మాట విని మండిపోయి, నేను భిక్షాపాత్ర కేసి దూకాను; కాని పొట్టలో ఎత్తులేని కారణంచేత దాన్ని అందుకో లేక, తపీమని కిందపడూను. బృహస్పతి వెదురు కర్రతో నన్ను చచ్చే దెబ్బ కొట్టాడు. విధిని నమ్మినవాడి కథలో లాగ ఆ దెబ్బను ఎలాగో తప్పించుకున్నాను.

“ఏమిటా కథ?” అని మంధరకం అడిగింది.

హరణ్యకం ఇలా చెప్పింది:

విధిలో విశ్వాసం

ఉజ్జయిని మహా పట్టణంలో సాగర దత్తుడు అనే వర్తకుడు ఉండేవాడు. ఒకరోజు అతని కుమారుడు నూరు రూపాయలిచ్చి ఒక పుస్తకం కొనుక్కుని వచ్చాడు.

ఆ పుస్తకాన్ని చూసి సాగర దత్తుడు, “ఈ పుస్తకం ఎంత పెట్టి కొన్నావు?” అని కొడుకును అడిగాడు.

“నూరు రూపాయలు,” అన్నాడు కొడుకు.

"మూర్ఛుడా, శ్లోకంలో ఒక్కపాదం మాత్రమే ఉన్న పుస్తకాన్ని నూరు రూపాయలిచ్చి కొన్నావా? ఇంత మంద మతివి నువ్వేమి డబ్బు సంపాదిస్తావు? నా ఇంటి నుంచి తక్కణం వెళ్ళిపో," అని సాగరదత్తుడు తన కొడుకును వెళ్ళ గొట్టాడు.

తన తండ్రి ఇలా చేసినందుకు ఎంతో నొచ్చుకుని కొడుకు చాలా దూరం ప్రయాణం చేసి కౌశాంబీ నగరం చేరి, అక్కడ నివసించసాగాడు. కొద్ది రోజులు గడిచాయి. అక్కడి వాళ్ళు అతన్ని, “ఎక్కడి నుంచి వచ్చావు? ఏం పని మీద వచ్చావు? నీ పేరేమిటి?” అని అడగసాగారు.

ఆ ప్రశ్నకు అతను, “విధి నిర్ణయం అనివార్యం,” అని మాత్రం జవాబు చెబుతూ వచ్చాడు.

అందుచేత కౌశాంబీలో అందరూ అతన్ని “విధి నిర్ణయం” అని పిలవ సాగారు.