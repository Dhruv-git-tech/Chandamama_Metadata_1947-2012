ఇబ్బంది!

కృష్ణాపురంలో నీటిఎడ్డడి ఎక్కువ. కిష్టయ్య అనేవాడు, దూరాన వున్న చెరువునుంచి బిందెలతో నీళ్ళు తెచ్చి, గ్రామంలో వున్న పది కుటుంబాల వాళ్ళకు పోస్తూండేవాడు. అందుకుగాను, ప్రతి ఇంటి యజమాని నుంచి పది రూపాయలు తీసుకునేవాడు. కిష్టయ్య పనిలో నిజాయితీపరుడు. ఏనాడూ పని ఎగగొట్టి ఎరగడు.

ఒకసారి కాలిలో ముల్లు గుచ్చుకుని, నడవలేక వాడు పది కుటుంబాల వాళ్ళకూ, నీళ్ళు తెచ్చి పాయ్యలేకపోయాడు. విషయం తెలిసిన గ్రామస్థులు, నెలాఖరున వాడికి డబ్బిచ్చేటప్పుడు మామూలుగానే పదిరూపాయలు ముట్టజెప్పారు. వీరేశం అనే గ్రామస్థుడు మాత్రం, కిష్టయ్యకు ఒక రూపాయి తగ్గించి ఇచ్చాడు. ఈ వీరేశం గ్రామంలో పేరు మోసిన పరమ పిసినారి. అందుకు కిష్టయ్య, “అయ్యా, నేనేనాడూ, పనిమాని ఎరగను. కాలిలో ముల్లు గుచ్చుకొని నీళ్ళు తేలేకపోయాను. అందుకు రూపాయి తగ్గించి ఇవ్వడం న్యాయం కాదు,” అన్నాడు. అందుకు వీరేశం, “నీ ఇబ్బందితో నాకేంపని?” అనేశాడు.

తర్వాత కొద్ది రోజులకు, వీరేశం ఇంటికి బంధువులొచ్చారు. అది తెలిసిన కిష్టయ్య నీళ్ళుపోయడం ఎగ్గొట్టాడు. కోపగించిన వీరేశం, “నీళ్ళు పోయకపోతే మాకెంత ఇబ్బంది!” అంటూ రుసరుసలాడాడు.

అప్పుడు కిష్టయ్య, “అయ్యా, మీ ఇబ్బందితో, నాకేం పని? కావాలంటే రూపాయి తగ్గించు కోండి!” అన్నాడు.

వీరేశం మారుమాట్లాడ లేకపోయాడు.

- ఎన్. లలిత

జూలై 2000

44

చంద్రమామ