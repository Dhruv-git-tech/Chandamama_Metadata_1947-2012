సంచాలకులు
చక్రపాణి. బి.నాగిరెడ్డి
అందరు భారతీయులు!

తల్లితండ్రులు పాశ్చాత్యదేశంలో స్థిరపడడం వల్ల, చిన్నప్పటి నుంచి అక్కడే పెరిగి
మనదేశానికి తిరిగి వచ్చిన ఒక భారతీయుడికి ఎదురైన వింత అనుభవం ఒకటి
ఇటీవల పత్రికలలో చోటుచేసుకున్నది.

అద్భుతమైన భారతీయ సంస్కృతీ వారసత్వం గురించి చదవడం వల్ల ఆయనకు
మనదేశం అంటే వల్లమాలిన అభిమానం. తల్లితండ్రుల మరణానంతరం; వాళ్ళు,
తానూ కూడబెట్టిన ధనంతో సంక్షేమ పథకాలు చేపట్టాలన్నఉదాత్త ఆశయంతో ఆయన
భారత దేశానికి వచ్చాడు.

ఆయన భారత రాజధానికి చేరగానే అక్కడివారు, “మీరు ఫలానా రాష్ట్రానికి
చెందిన వారన్న విషయం మరిచిపోకండి. మీ సంక్షేమ పథకాలను అక్కడినుంచే
ఆరంభించండి,” అన్నారు.

ఆయన సొంతరాష్ట్రం చేరుకున్నాక, అక్కడివారు, “మీరు ఫలానాప్రాంతానికి
చెందిన వారు. అక్కడినుంచే మీ పథకాలు ప్రారంభించాలి,” అన్నారు. అంతేకాదు,
మీరు ఫలానా మతానికి చెందినవారు; ఫలానా కులానికి చెందినవారు; శాఖకు
చెందినవారు. మీ సంపద మీ వాళ్ళ సంక్షేమానికే ఉపయోగపడాలి; అని సలహాలు
గుప్పించారట!

ఆయన తాను కలలుగన్న ఇండియాను కనుగొనలేకపోయాడు. ఆఖరికి
హృదయభారంతో ఇండియాను వదిలివెళ్ళుతూ, తెచ్చిన ధనాన్ని యునెస్కొకు
విరాళంగా ఇచ్చాడట! విచిత్రమైన ఈ పరిస్థితికి ప్రత్యామ్నాయం ఏమిటి? మనం
కుల, మత, ప్రాంత, రాష్ట్ర దురభిమానాలకు అతీతంగా మసలుకోవాలి. అందరం
భారతీయులం అన్న భావం మనలో వేళ్ళూనాలి.

ఇప్పుడు మనదేశంలో కొన్ని కొత్తరాష్ట్రాలను ఏర్పాటు చేస్తున్నారు. పాత రాష్ట్రాల
నుంచీ కొన్ని పట్టణప్రాంతాలు కొత్త రాష్ట్రంలో కలవడం కొందరికి ఇష్టంలేదు. మన
రాష్ట్రం నుంచి పారుగురాష్ట్రంలో కలవడం అంటే దేశం నుంచి విడిపోవడం కాదుకదా!
పరిపాలనా సౌలభ్యం కోసమే చిన్నరాష్ట్రాల ఏర్పాట్లు అని గుర్తించాలి!

మనమందరం భారతీయులం అన్న భావంతో దేశప్రగతికి కలిసికట్టుగా పాటు
పడవాలసిన బాధ్యత మన అందరిమీదా ఉన్నది!