ఎంత అదృష్టవంతులం! ఎంత పెద్ద ప్రమాదా న్నుంచి బయటపడ్డాం. కొరివిదయ్యం పట్టు నుంచి బయటపడ్డ వాణ్ణి, కాలుడు కూడా ఏమీ చెయ్యలేడని సామెత గదా!” అన్నాడు.

“ఆ సామెతుకేం లే, మనం దారి తప్పాం,” అన్నాడొక దూత విసుగ్గా.

“దారి తప్పితే నేం, ప్రాణాలు దక్కినై. ఆ కనబడే కొండ మన రాజ్యంలోదే కదా?” అన్నాడు మరొక దూత.

“అవును, మీ రాజ్యంలోదే! మీరు కదంబ రాజుగారి దూతలా? మంచిది, నా వెంట రండి. నేను కుంతలదేశ సరిహద్దు కాపలా సైనికుణ్ణి. కుంతల, కదంబదేశాల సరిహద్దు మీద వున్నదే, ఆ కనబడే మహావృక్షం! మీరు దానికింద నిలబడి చూస్తే, పోవలసిన దారి సూటిగా కనబడుతుంది,” అని చెప్పాడు సైనికుడొకడు.

సైనికుడు ముందుండి దారితీయగా, దూతలు ఎక్కడలేని సంతోషంతో తమ గుర్రాలను వెనకగా నడిపి అతడు చెప్పిన మహావృక్షం కిందికి వెళ్ళారు. అక్కడ మరొక కాపలాసైనికుడు కత్తి చేతబట్టుకుని నిలబడి వున్నాడు. “అక్కడ తెల్లగా పాములా మెలికలు తిరు

గుతూ పోతున్న దేమిటి? కొండవాగా?” అని అడిగాడు ఒక దూత. కాపలా సైనికుడు ఆ ప్రశ్నకు జవాబిచ్చేంతలో, చెట్టుకొమ్మల్లో ఏదో శబ్దం అయింది. దూతలు భయంతో కంపించిపోతూ, తలలు ఎత్తి, “ఏవో కొండ చిలువలలా వున్నై!” అంటూ గుర్రాలను అదిలించారు. అంతలో బలమైన రెండు ఉచ్చుతాళ్ళు విసురుగా వచ్చి, దూతల్లో ఇద్దరి కంఠాలకు బిగుసుకున్నై. వాళ్ళక్కి వున్న గుర్రాలు రెండూ ముందుకు పరిగెత్తినై. కత్తి చేతబట్టుకుని వున్న కాపలా సైనికుడు ధూమకసోమకుల నడుముకు బిగించి వున్న తాళ్ళను ఒక్క వేటుతో నరికివేశాడు.

మిగిలిన ఇద్దరు దూతలూ భీతితో అరుస్తూ, గుర్రాలను అదిలించి కొండవాగు కేసి దౌడు తీశారు. కంఠాలకు ఉచ్చులు బిగుసుకున్న దూతలిద్దరూ ఒక్కసారి కీచుమంటూ అరిచి, కొమ్మలకు వేళ్ళాడసాగారు.

“ఆ పారిపోయే ఇద్దర్నీ వాగు చేరక ముందే పడగొట్టండి!” అన్న కేక వినిపించింది. ఆ వెంటనే చెట్లచాటు నుంచి బయటికి వచ్చిన కుంతలసైనికులు, దూతల కేసి బాణాలు వదలసాగారు.

-(ఇంకావుంది)