ఆ ప్రశ్న వింటూనే తతిమ్మా ముగ్గురు దూతలూ ముందుకు వచ్చారు. అప్పుడు మొదట మాట్లాడిన దూత, శతభానుడి కేసి తల ఎత్తి చూసి, “మహారాజులూ, మహా మాత్యులకు, మా ప్రభువులు ఉగ్రసేన మహారాజులుంగారు గౌరవపూర్వకంగా నమస్కారాలు చేసి, దుఃఖకరమైన వార్తఒకటి ఇలా విన్నవిస్తున్నారు: కదంబరాజ్యంలో ఏ కారణం వల్లనో ప్రవేశించిన కుంతలదేశ మహామంత్రుల పుత్రుడూ, వారి అనుచరు లిద్దరూ, ఖైదు నుంచి పారిపోయిన ధూమకుడూ, సోమకుడూ అనే హంతకుల వల్ల గొప్పఇక్కట్ల పాలయ్యారు. ఆ ముగ్గుర్నీ ఈ హంతకులు చంపి, వారి నగలూ, గుర్రాలూ దొంగలించబోయేంతలో, ఒకసింహాలమందాక్కడికి వచ్చి పడింది. ఈ హంతకులు ఆ

ప్రదేశం నుంచి పారిపోతూ కాపలాసైనికులకు దొరికారు. మహామంత్రుల పుత్రమిత్రుల శవాల కోసం, సైనికులు కొండ ప్రాంతమంతా గాలిస్తున్నారు. దొరికితే, ఆ సంగతి వెంటనే తెలియబరచ బడుతుంది,” అని చెప్పాడు.

“మీ మహారాజుగారు ఇదంతా నోటి మాటగా చెప్పమన్నారా? లిఖితపత్రం ఏమీ లేదా?” అన్నాడు గంగాధరుడు.

“మహారాజుగారు ఈ దారుణ విషయం రాయ ప్రయత్నించారు గాని, వారికి చేయి ఆడలేదు. ఆ కారణంగా, వారు రాయ దలచుకున్న విషయం నాకు చెప్పి తమకు తెలియబరచమన్నారు,” అన్నాడు దూత.

అంతవరకూ కదంబ రాజదూత చెప్పుతు న్నదంతా శ్రద్ధగా ఆలకించిన శతభానుడు సింహాసనం మీది నుంచి లేస్తూ, “సరే, ఇక మీరు వెళ్ళిపోవచ్చు. ఈ హంతకుల్ని విచారించి తగినశిక్షమేమే విధిస్తాం,” అన్నాడు.

ఆ మాటలు వింటూనే ఉగ్రసేనుడి దూతలు కలవరపడిపోయి, ఒకళ్ళముఖాల కేసి ఒకరు చూసుకున్నారు. ఈసారి దూతల్లో మరొకడు ముందుకు వచ్చి, “మహారాజా! క్షమించాలి. పితృ భ్రాతృ హంతకులైన వాళ్ళిద్దరికీ లోగడే యావజ్జీవ కారాగార శిక్ష విధించబడింది. వీళ్ళు ఖైదు నుంచి పారిపోయి, తిరిగి ఈ కొత్త హత్యలకు ఒడిగట్టారు. మా మహారాజుగారి ఆజ్ఞ ఏమిటంటే, ఈ హంతకు లిద్దర్నీ, కదంబ కుంతల దేశాల సరిహద్దు మీదవున్న మహావృక్షానికి దేనికైనా వేలాడకట్టి ఉరిదీయమని. ఆ