బోధిసత్వుడు వాళ్ళ జవాబుకు ఆశ్చర్యపోతూ, వరహాయిచ్చి ఆ చేపను కొన్నాడు.

తరవాత అతడూ, భార్యా ఆ చేపను కోయగా, దాని పొట్టలో నుంచి వెయ్యి వరహాలున్న మూట బయటపడింది. బోధిసత్వుడు దాన్ని గుర్తించాడు.

“ఈ వరహాల మూట మనదే!” అని బోధిసత్వుడు భార్యకు జరిగినదంతా చెప్పి, “ఈ జాలరివాళ్ళు దివ్యజ్ఞానం కలవాళ్ళలా కనబడుతున్నారు. చేప పొట్టలో వున్న యీ వెయ్యి వరహాల మూటా నా దేనని వాళ్ళు గ్రహించారు. అందుకే యితరులకైతే చేప ఖరీదు వెయ్యిన్నోక్క వరహా, నాకైతే వరహా అని చెప్పారు. వాళ్ళు అధికంగా కోరే ఒక్క వరహా, వాళ్ళు చేపను పట్టేందుకు పడిన శ్రమకు కూలీ అన్నమాట,” అన్నాడు బోధిసత్వుడు.

తరవాత బోధిసత్వుడు, జాలరి వాళ్ళకు అంతటి దివ్యజ్ఞానం ఎలా కలి

గిందా అని ఆలోచిస్తూండగా, ఒక దివ్య వాణి యిలా పలికింది:

“మహానుభావా, నేను నదిలో నివసించే జలభూతాన్ని. ఒకనాడు నువ్వు నదిలోకి విసిరిన ఫలహారాన్ని తిని, దివ్య శక్తిని పొందగలిగాను. నీటిలో పడిన వరహాల మూటను చేప చేత మింగింప చేసినది, నేనే. జాలరివాళ్ళను ప్రోత్సహించి నీ వద్దకు పంపినది కూడా, నేనే. ఈ విధంగా నీ రుణం తీర్చుకోగలిగాను. ధనాశాపరుడూ, దుర్మార్గుడూ అయిన నీ తమ్ముడికి మాత్రం, ఆ ధనంలో భాగం యివ్వకు.”

జలభూతం చేసిన ఉపకారానికీ, దాని మంచితనానికీ బోధిసత్వుడు చాలా సంతోషించాడు. ఐతే, అతడు తన తమ్ముడి విషయంలో మాత్రం దాని సలహా పాటించలేదు. సోదరన్యాయాన్ని అనుసరించి, బోధిసత్వుడు తన తమ్ముడికి ఐదు వందల వరహాలు యిచ్చి, తన సోదరప్రేమను వ్యక్తపరిచాడు.