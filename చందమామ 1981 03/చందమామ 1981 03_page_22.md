తెల్లపిశాలి

పాతికేళ్ళ వయసువాడైన శేషాచలానికి బాధ్యతలూ లేవు, పనీ లేదు. వాడు ఏ గుడి ఆరుగు మీదో కూర్చుని వాళ్ళూ, వీళ్ళూ వేసిన చిల్లర డబ్బులతో, పొట్ట గడుపుకుంటూ వుంటాడు. వాడికి కష్టపడి పని చేయడానికి ఒళ్లు వంగదు, ఆయినా బోలెడు డబ్బు సంపాయించాలనే ఆశ.

ఒక రోజు రాత్రి వాడు ఊరికి పెడగా, చెరువుగట్టు మీది చెట్టు కింద పడుకుని నిద్రపోతున్నాడు. ఏదో పెద్ద అలికిడి అయి వాడికి మెలుకువ వచ్చింది.

చెరువుగట్టు మీద రెండు పిశాచాలు గట్టిగా పోట్లాడుకుంటున్నాయి. ఒక పిశాచి తెల్లగా వున్నది, మరొకటి నల్లగా వున్నది. శేషాచలానికి పిశాచాల భయం లేదు. వాడు లేచి కూర్చుని, ‘‘అర్ధరాత్రి ఏమిటి గొడవ? ఏ వల్ల కాటికో పోయి చావండి!’’ అని కోపంగా కేక పెట్టాడు.

పిశాచాలు రెండూ పోట్లాట మాని, ‘‘నువ్వే, మా తగువు తీర్చాలి, గురూ!’’ అంటూ వచ్చి శేషాచలం కాళ్ళ దగ్గిర కూలబడ్డాయి.

‘‘మరే, పాపం! నాకు పనేమీ లేదను కున్నారా, వెళ్ళిరండి!’’ అంటూ చిరాకు పడ్డాడు శేషాచలం.

‘‘బాబ్బాబు, అలా అనకు. నువు చెప్పిందే సరైన తీర్పుగా ఒప్పుకుంటాం. మాలో ఎవరు అందంగా వుంటారు?’’ అని, పిశాచాలు బ్రతిమలాడాయి.

శేషాచలం ఏదో చెప్పబోతూండగా, ‘‘నేను తెల్లగా మెరిసిపోతూ వుంటాను. ఇది, బొగ్గుముక్కలా వుంటుంది కదూ?’’ అన్నది తెల్లపిశాచి.

‘‘నేను నల్లగా నిగని గలాడుతూ వుంటాను. అది పిండిబొమ్మలా వుంటుంది కదూ?’’ అన్నది నల్లపిశాచి.