రామేశ్వరం పోతున్న యాత్రికులతో పాటు ఇద్దరు యువకులు ప్రయాణం చేస్తున్నారు.
వాళ్లలో ఒకడు, రెండోవాణ్ణి, “అవునూ-- అన్నట్టు మనదే ఊరు?” అని అడిగాడు.

“కమలాపురం,” అన్నాడు రెండోవాడు

“అలాగా, మాదీ అదే ఊరు. మీరుండేది ఏ వీధిలో?” అని ప్రశ్నించాడు మొదటి వాడు.

“జగదాంబ వీధి,” అన్నాడు రెండోవాడు.

“విడ్డూరంగా ఉందే! మాదీ అదే వీధి. వీధిలో ఎటువైపు మీ ఇల్లు?” అన్నాడు మొదటి వాడు.

“శివాలయానికి ఎడమవైపు ఉన్న రెండో ఇల్లు,” అన్నాడు రెండోవాడు.

“నేనుండేదీ ఆ ఇంట్లోనే!” అన్నాడు మొదటివాడు ఆశ్చర్యపోతూ.

ఇదంతా వింటూన్న తోటి యాత్రికులు, “ఏమయ్యా, మీ ఇద్దరూ ఉండేది ఒకే ఊరు, ఒకే వీధి అంటున్నారు. ఇంతవరకూ ఒకర్నొకరు ఎరగరా?” అని అడిగారు.

“ఎరక్కపోవడం ఏమిటి? మేమిద్దరం అన్నదమ్ములం. దూర ప్రయాణం గదా అని కాలక్షేపానికి ఏదో మాట్లాడుకుంటున్నాం,” అని నవ్వుతూ జవాబిచ్చారు, ఇద్దరు యువకులూ.

వాళ్లపిచ్చి సరదా చూసి, మిగిలిన యాత్రికులు పెద్దగా నవ్వడం ప్రారంభించారు.

- బి.రఘురామరాజు.