గురువు, మార్గదర్శకత్వం, బాసట...

బోధకుడు/గురువు ప్రాముఖ్యత మాటల్లో వర్ణించలేము. జూలై నెలలో 'గురుపూర్ణిమ' తర్వాత, ఈ నెలలో 'గురుపూజోత్సవం' జరుపుకుంటున్నాము. దౌత్యవేత్త, పండితుడు, అధ్యాపకుడు, భారతదేశరెండవ రాష్ట్రపతిగా చరిత్రకెక్కిన డాక్టర్ సర్వేపల్లి రాధాకృష్ణన్ ను స్మరించుకుంటూ మనం టీచర్స్ డేని జరుపుకుంటున్నాము.

మనం విద్య నేర్చుకునే ప్రక్రియలో గురువుది మూలస్థానం. అందుకే 'గురుబ్రహ్మ, గురు విష్ణు...' అనే శ్లోకం ఆవిర్భవించింది. వాస్తవానికి మన చుట్టూ ఉన్న ప్రతి ఒక్కరిలో ఒక్కో గురువు ఉంటున్నాడు. కాస్తశ్రద్ధచూపగలిగితే, మన చుట్టూ ఉన్న ప్రతి ఒక్కరినుంచి మనం ఏదో ఒకటి నేర్చుకోగలం. ప్రతి ఒక్కరినుంచి ఎంతో కొంత నేర్చుకుని మన జీవితాలను మెరుగుపర్చుకోగలమనే ఈ సత్యాన్ని చివరివరకూ మర్చిపోకుండా ఉందాము.

ఈ నెలలో మనం ప్రపంచ పర్యాటక దినం కూడా జరుపుకోబోతున్నాము. 'అతిథి దేవోభవా' అన్నది మన సంస్కృతి, మన తత్వశాస్త్రం ప్రకారం మన దేవుళ్లను గౌరవిస్తున్న రీతిలో మన అతిథులను కూడా గౌరవించాలి. మనలో అసహన స్థాయిలు పెరుగుతున్న ప్రస్తుత కాలంలో ఈ సత్యం మునుపెన్నటికంటే సందర్భోచితంగా ఉంటోంది. పైగా, విడి కుటుంబాలుగా బతికే ధోరణి మనలో పెరిగింది. దీంతో మన ఇంటికి వచ్చే మిత్రులు, బంధువుల రాక కూడా తగ్గిపోయింది.

ఇతర సంస్కృతులతో సంబంధంలోకి వెళ్లడం, కొత్త ప్రాంతాలను సందర్శించడం అనేవి మనం నేర్చుకోవడానికి, మనల్ని మనం తీర్చిదిద్దుకోవడానికి మంచి అవకాశాలను సృష్టిస్తాయి. జ్ఞానవంతులుగా ఎదగటానికి మనం వీలైనన్ని కొత్త ప్రాంతాలను సందర్శించడమే కాక, ఇతర సంస్కృతులనుంచి వీలైనంత ఎక్కువగా నేర్చుకోవడానికి ప్రయత్నించాలి.

ఈ విశాల ప్రపంచంలో మనం ఒకరినుండి ఒకరం నేర్చుకుంటూ, జీవిద్దాం రండి!

- సంపాదకులు