సుధర్ముడనే రాజు దగ్గిరికి భటులు ఒక యువకుణ్ణి తీసుకువచ్చారు. వాడు
పరదేశీయుడు. బాటసారులపై పడి దోచుకుని, ఒకరిని హత్య చేశాడన్న నేరం మోపి,
వాణ్ణి రక్షక భటులు బంధించి తెచ్చారు. రాజు విచారణ జరిపి వాడికి మరణదండన
విధించాడు.

పెడరెక్కలు విరిచి కట్టబడి ఉన్న వాణ్ణి భటులు అవతలికి లాక్కుపోయారు.
అప్పుడు వాడు ఏవేవో మాట్లాడసాగాడు. ఆ భాష రాజుకు అర్థం కాలేదు. ఏమిటని
మంత్రిని అడిగాడు.

“మీ ధర్మనిరతిని వాడు మెచ్చుకుంటున్నాడు!” అన్నాడు మంత్రి

రాజు చిన్నగా నవ్వి, “అలాగా! అయితే వాడికి మరణశిక్షరద్దు చేసి, ఏడాదిపాటు కారాగారంలో బంధించండి చాలు!” అన్నాడు

వెంటనే సభలోనుంచి ఒకడు లేచి నిలబడి, “రాజా, వాడు మిమ్మల్ని కీర్తించడం
లేదు, దూషిస్తున్నాడు. వాడు మాట్లాడే భాష నాకు తెలుసు.” అన్నాడు.

రాజు ఆ మాటలు విని ఒక్క నిమిషం మౌనం వహించి, తరవాత అతనితో “మంత్రి చెప్పిన అబద్దం ఒక ప్రాణాన్ని రక్షించింది. ఇప్పుడు నువు చెప్పే నిజం ఒక ప్రాణం బలి కావాలంటున్నది. కీడు కలిగించే సత్యం కన్నా, మేలు చేసే అబద్దమే శ్రేయస్కరం” అని భటులకేసి తిరిగి, “వాణ్ణి కారాగారంలోనే బంధించండి,” చాలు! అన్నాడు.

సభికులు హర్షధ్వానాలు చేశారు.
- మంజుభారతి