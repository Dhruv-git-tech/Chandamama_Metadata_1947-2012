వ్యవస్థాపకులు
బి. నాగిరెడ్డి - చక్రపాణి

# ప్రజా సంక్షేమం

ఐక్యరాజ్య సమితి అక్టోబర్ 24వ తేదీ తన స్థాపన దినోత్సవం జరుపుకుంటున్నది. ప్రపంచ ప్రజల సంక్షేమం కాంక్షించి, ఐక్యరాజ్యసమితి ఈ నెలలోనే అంతర్జాతీయ వృద్ధుల దినోత్సవం (1వ తేదీ), ప్రపంచ ఆహార దినోత్సవం (16), అంతర్జాతీయ పేదరిక నిర్మూలన దినోత్సవం (17) కూడా జరుపుకుంటున్నది.

మొదటి ప్రపంచ యుద్ధం (1914-18) ముగిసిన వెంటనే 'లీగ్ ఆఫ్ నేషన్' ఏర్పాట యింది. శాంతి పునః స్థాపనతో పాటు, ప్రపంచ దేశాలను కవ్వించే ప్రాంతీయ ఘర్షణలను, యుద్ధాలను నివారించడానికి సాధ్యమైనన్ని చర్యలు తీసుకోవాలన్న ఉద్దేశంతో 'లీగ్ ఆఫ్ నేషన్' ఏర్పాటు చేయబడింది. అయినా మరో రెండు దశాబ్దాలకల్లా రెండవ ప్రపంచ యుద్ధం ప్రారంభం కావడంతో యుద్ధభూమిలోనూ, వెలుపలా వేలాదిమంది సైనికులూ, అమాయ కులైన సామాన్యప్రజలు ప్రాణాలు కోల్పోయారు; క్షతగాత్రులయ్యారు.

ప్రజలజీవితాలను అతలాకుతలం చేసే యుద్ధాల నీలినీడలు మునుముందు భూమిపై పొడసూపకుండా అరికట్టాలన్న ఉదాత్త ఆశయంతో 'లీగ్ ఆఫ్ నేషన్' స్థానంలో ఐక్యరాజ్య సమితి ఆవిర్భవించింది. యుద్ధాలను అరికట్టడంతో పాటు, ప్రపంచ మానవాళికి శాంతియుత మైన భవిష్యత్తుపట్ల విశ్వాసం కలిగించే ప్రయత్నంగానే ఐక్యరాజ్యసమితి ప్రజా సంక్షేమ కార్యకలాపాలపై దృష్టి సారిస్తోంది. ఈ ఆశయ సాధనలో ప్రపంచ ప్రజలందరి బాధ్యత కూడా ఉందన్న సంగతి మరిచిపోకూడదు.

అక్టోబర్ 2న మనం మహాత్మా గాంధీ జయంతి జరుపుకుంటున్నాం. ఈసందర్భంగా ఆ మహనీయుడి మాటలను స్మరించుకుందాం: “అర్ధరాత్రి గాథాంధ్రకారంలో అరణ్యం మధ్య చిక్కుకున్న మనిషికి తక్షణం కావలసింది వెలుగు. వెలుగు ఉంటే నిర్భయంగా మార్గాన్ని వెతుక్కోగలడు. బాధ్యత అనే ఆవెలుగును ప్రతి ఒక్కరూ పొందాలి. అప్పుడే పయనించవలసిన మార్గం స్పష్టంగా కనిపిస్తుంది.”

సంపాదకుడు : విశ్వం

Visit us at : http://www.chandamama.org