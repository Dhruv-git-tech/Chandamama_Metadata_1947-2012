భారత దర్శిని

వానల కోసం!

రుతుపవనాలు రాక, ఇక వానలు లేవు, కరువు కాటకాలు తప్పవు అనే పరిస్థితిలో వరుణ జపాలు, పూజలు చేయడం మన దేశంలో అక్కడక్కడ ఆనవాయితీ. అదే కోవలో ఒరిస్సా గ్రామ ప్రజలు 'బెంగే నాని నదా' అనే 'కప్ప నాట్యం' జరుపుతారు. దీన్ని చేయడం వల్ల వాన కురుస్తుందని వాళ్ళ నమ్మకం. మొదట ఒక కప్పను పట్టి నీళ్ళకుండలో వేస్తారు. ఆ తరవాత కుండను, ఒక వెదురుగడకు మధ్యగా కట్టి దాన్నిని ఇద్దరు పట్టుకుని ముందు నడుస్తారు. వాళ్ళ వెనక గ్రామ ప్రజలు పిల్లలతో కలిసి నాట్యం చేస్తూ వెళతారు. ఊరేగింపు గ్రామదేవత ఆలయాన్ని చేరుకున్నాక అక్కడ ప్రత్యేకపూజలు జరిపిస్తారు. ఆ తరవాత కుండలోని కప్పను దాపులనున్న కొలనులోనో, ఏటిలోనో వదిలి పెడతారు.

మాయా మయోంగ్!

చేపను బాగా కడిగి వేయించి, పులుసులో ఉడి కించి, వడ్డించడానికి తెచ్చిపెట్టాం. అప్పుడు ఆ చేపకు ప్రాణం వచ్చి పులుసులో హుషారుగా తిరుగుతూ కనిపించిందంటే - భోజనం చేయ డానికి కూర్చున్న అతిథుల పరిస్థితి ఎలా ఉంటుంది? అస్సాం నౌగాంగ్ జిల్లాలోని మయోంగ్ గ్రామ మాంత్రికుల మాయాజాల విద్యను గురించి తెలియజేసే కథలలో ఈ ఘట్టం ప్రముఖంగా కనిపిస్తుంది. ఒకానొకప్పుడు ఈ గ్రామంలో గొప్ప గొప్ప మాంత్రికులు ఉండేవారని చెబుతారు. మధ్యయుగాలకు చెందిన కొన్ని కథలు - అస్సాంపై దండెత్తి వచ్చిన సైనికులు సైతం మంత్రశక్తి కారణంగా మాయమైపోయేవారని చెబుతాయి.