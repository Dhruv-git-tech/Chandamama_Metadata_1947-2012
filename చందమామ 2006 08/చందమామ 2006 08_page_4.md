వ్యవస్థాపకులు
బి. నాగిరెడ్డి - చక్రపాణి

## స్వాతంత్ర్యాన్ని పరిరక్షించుకోవలసిన అవసరం!

1947లో స్వతంత్ర భారతదేశం ఆవిర్భవించింది. ఆ సంవత్సరమే వెలువడిన తొలి సంపాదకీయాలలో-ఉమ్మడి ఆలోచన ద్వారా జాతీయ సమైక్యతను పెంపొందించడం; ప్రాచీన భారతీయ సాంస్కృతిక వారసత్వాన్ని పిల్లలు గ్రహించేలా చేసి, వారిలో దేశంపట్ల గౌరవాభిమానాలు పెంచడం-తన లక్ష్యంగా చందమామ ఉద్ఘాటించింది. కష్టాలెన్నిటినో భరించి, మనపెద్దలు పోరాడి సాధించిన స్వాతంత్ర్య పరిరక్షణకు యువపాఠకులు బద్ధకంకణులు కావాలని వ్యవస్థాపక సంపాదకులు ఆనాడు పిలుపునిచ్చారు.

59 సంవత్సరాల తరవాత చందమామ మళ్ళీ యువపాఠకులకు-వ్యక్తిగత ప్రయోజనాలను, మత విశ్వాసాలను పక్కన బెట్టి, దేశ భవితవ్యాన్ని గురించి ఆలోచించాలనీ, బాధ్యతాయుతమైన పౌరులుగా నడుచుకోవాలనీ విజ్ఞప్తి చేస్తోంది. దేశ అభివృద్ధి అంటే కేవలం నగరాల బాహ్య అభివృద్ధి మాత్రమే కాదు. అంతర్గత సామరస్యం, శాంతి-ప్రగతికి కొలమానాలు కావాలి.

గణాంకాల ప్రకారం-మనదేశ జనాభాలో 35 శాతం మంది 15 సంవత్సరాలకు లోబడినవారే. మరో 10 నుంచి 15 శాతం మంది 15-19 సంవత్సరాల ప్రాయంలోని యువతీ యువకులు. ఈ యువశక్తి సమాజంలోని రుగ్మతలను రూపుమాపడానికి పాటు పడాలి. నవభారత నిర్మాణానికి ఈ యువత గనక పూనుకున్నట్టయితే మనదేశం తక్కిన వర్ధమానదేశాలకు మార్గదర్శి కాగలదు. అప్పుడే మనం-తమ జీవితాలను త్యాగం చేసి మనపెద్దలు సాధించి పెట్టిన స్వాతంత్ర్యానికి సార్థకత సమకూర్చినవారమవుతాం!

సంపాదకుడు : విశ్వం

Visit us at : http://www.chandamama.org