టావు?” అన్నాడు తిమ్మరాజు. శారదకు చివ్వున కోపం వచ్చినా తమాయించుకుని, “మీకు రుచులు బాగా తెలుసనుకుంటాను. అలాగే వంటచేయడం కూడా వచ్చా?” అని అడిగింది.

“వండడం రాదు గానీ, రుచులు చెప్పడం వచ్చు,” అన్నాడు తిమ్మరాజు దర్పంగా.

“ఇదిగాక మీకు ఏ ఏ విద్యలు వచ్చు?” అని అడిగింది శారద.

“భలేదానివే! కోటి విద్యలు కూటి కొరకే అని వినలేదూ. కూటికి లోటు లేనప్పుడు విద్యలు నేర్వవలసిన ఖర్మ మనకేమిటి?” అని ఎదురు ప్రశ్నవేశాడు తిమ్మరాజు.

పరిస్థితి అర్థమైన శారద, తల్లితో చెప్పుకుని బాధపడింది. భర్తను నెమ్మదిగా, మంచిగా దారికి తెచ్చుకోవాలని తల్లి బుద్ధిచెప్పాక, శారద భర్తతో సుబ్బన్న పేటకు కాపురానికి బయలుదేరింది.

పూటకోరకం పిండి వంట చేసుకుని తినడం తప్ప, అత్తవారింట్లో మరి దేనిమీదా ఆసక్తి లేదని త్వరలోనే గ్రహించిన శారద, ఆ సంగ తిని తిమ్మరాజు నాయనమ్మతో ఒకనాడు నెమ్మదిగా ప్రస్తావించింది.

“అవును, శారదా, నేనేం చేయను? వాడికి చిన్నప్పుడే తల్లిదండ్రులు పోయారు. ఆ తరవాత ఈ ఊళ్ళో వాడి మేనమామ ఉన్నంత వరకు, తిమ్మరాజు అతనికి భయపడి బుద్ధిగా చదువుకుంటూండేవాడు. వ్యాపార నిమిత్తం అతడు దూర ప్రాంతానికి వెళ్ళిపోయాడు. ఆ తరవాత అడిగే వాళ్ళు లేక, వాడు ఇలా తయారయ్యాడు,” అని వాపోయింది నాయనమ్మ.