# పాఠకుల లేఖలు

నా చిన్నతనం నుంచి నేను చందమామ అభిమానిని. అంటే సుమారు 40 ఏళ్ళనుంచి. చందమామకు కథలు పంపాలని ఎప్పటినుంచో కోరిక. ప్రధానోపాధ్యాయినిగా ఉద్యోగ విరమణ అయ్యాక ఇప్పుడు తీరిక దొరికింది. ఫోటోవాఖ్యల పోటీలో నాకు బహుమతి ఇచ్చి, నా ఉత్సాహాన్ని రెట్టింపు చేశారు. చందమామలో అన్ని శీర్షికలూ నాకు ఇష్టమే. ఇప్పుడు మా మనవరాళ్ళతో చందమామ చదివింప జేస్తున్నాను. పిల్లల, పెద్దల అభిమాన పత్రిక ఈ చందమామ. చందమామ ఇంకా ఇంకా అభివృద్ధి చెందాలని ఆకాంక్షిస్తూ.

– కోడుగంటి విజయలక్ష్మి, హైదరాబాద్

నా వయస్సు 76 సం.లు. చందమామ ప్రారంభ సంచిక నుంచి ఈ రోజువరకు చదివి ఆనందిస్తున్నాను. ఈ పత్రికను బాలల కోసం శ్రీ నాగిరెడ్డిగారు, చక్రపాణిగారు పెట్టారంటే ఎవ్వరూ ఒప్పుకోరు. కారణం ఆబాలగోపాలాన్ని ముగ్ధుల్ని చేస్తున్నది. దీనికే పత్రిక సాటిరాదనడంలో అతిశయోక్తిలేదు. 13 భాషల్లో వెలువడే పత్రిక, ప్రపంచంలో ఎక్కడా లేదు. చక్కటి పేపరు; చిత్ర, శంకర్‌లాంటి ఆర్టిస్టులు వేసిన చిత్రాలు ముద్దులు మూటగడుతున్నాయి. ఏ కథ చదివినా ఆఖరికి మనస్సులో ఎంతటి రిలీఫ్, ఆనందం కలుగుతుందో చెప్పలేను. ఫోటోవ్యాఖ్యల పోటీలో నాకు, నా కుటుంబ సభ్యులకు ఎన్నో పర్యాయాలు బహుమతులు లభించాయి. ప్రతిరాష్ట్రపతి అభినందించిన చక్కటి చందమామను సర్వాంగసుందరంగా తీర్చిదిద్దుతున్న “విశ్వం” గారికి ధన్య వాదాలు.

– బొడ్డపాటి రాజేశ్వరమూర్తి, మచిలీపట్నం

అత్యంత స్థాయి కలిగిన చందమామ, మాస పత్రిక రూ. 15 చేయుటలో తప్పు లేదు. నెలాఖరు కాబోతుంటే పత్రిక కోసం నిఘావేసి, కొనే మనస్తత్వం కలిగిన పాఠకుణ్ణినేను. చందమామ అంటే ఇష్టం. ముఖ చిత్రాలు ఒక్కొక్కసారి పేలవంగా ఉంటున్నాయి. సంపాదక సందేశం ప్రతి మాసం బాగుంటుంది. కొన్ని మరీ పెద్దకథలుగా ప్రచురిస్తు న్నారు. జానపద కథల చిత్రాలు ఎందుకనో మసగ్గా వేస్తు న్నారు. చందమామ క్విజ్ అత్యంత ఆకర్షణీయం. ఫోటో వ్యాఖ్యల పోటీకి నూతన వరవడి తేవాలి. 68 పేజీల నుంచి వందపేజీల చందమామ చూడగలగాలి.

– వాస్తు రామచంద్ర, నెల్లూరు