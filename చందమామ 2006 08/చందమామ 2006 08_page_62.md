మన సాంస్కృతిక ఉత్సవాలు

రక్షాబంధన్

తో బుట్టువుల మధ్య నెలకొన్న ప్రేమానురాగాలకు సంకేతంగా అక్కడెల్లెళ్ళు, అన్నదమ్ముల మణికట్టుకు కట్టే పట్టుదారాన్ని 'రాఖీ' లేదా 'రక్షాబంధన్ అంటారు. మామూలు అర్థంలో దీనిని పండుగ అని చెప్పడానికి లేదు. ఎందుకుంటే ఇది కుటుంబానికే పరిమితమైనది. ఆ రోజున అక్కడెల్లెళ్ళు, అన్నదమ్ముల ఇళ్ళకు వెళ్ళి చేతికి రాఖీ కట్టి, నుదుట తిలకం దిద్ది దీర్ఘాయుతో ఉండాలని దేవుని ప్రార్ధిస్తూ తలపై అక్షితలు చల్లుతారు. వారి ప్రేమానురాగాలను గుర్తించి అన్నదమ్ములు వారికి సదా సర్వవేళలా రక్షణగా ఉండగలమని మాట ఇస్తారు. రాఖీ కట్టడానికి ముందు దానికి పూజ చేస్తారు. ఇది అన్నా-చెల్లె; అక్కా-తమ్ముడు వీరికి సంబంధించిన పండుగే అయినప్పటికీ, ఆ రోజు అందరూ ఒక చోట చేరుతారు గనక, పిండివంటలతో భోజనం చేస్తారు.

రక్షాబంధన ఉత్తర భారతదేశంలో చాలా ప్రసిద్ధి. అయితే, తోబుట్టువుల అనురాగ బంధానికి సంబంధించినదిగనక, ఇతర ప్రాంతాలలోనూ ఆరోజు అక్కడెల్లెళ్ళు, అన్నదమ్ములను కలుసు కుని రాఖీ కట్టడం ప్రాచుర్యం పొందుతోంది. దీనికి మత సంబంధమైన ప్రాముఖ్యత ఏదీ లేక పోయినప్పటికీ ప్రాచీన సంప్రదాయంగా వస్తోంది.

మహాభారతంలో ద్రౌపది సుమంగళిగా ఉండాలని కోరుకుంటూ శ్రీ కృష్ణుడికి రాఖీ కట్టిన సంఘటన కనిపిస్తుంది. ఇక మన దేశ చరిత్రను పరిశీలిస్తే-రక్షాబంధన్ సంప్రదాయం గురించి విన్న అలెగ్జాండర్ భార్య, పురుషోత్తముడికి రాఖీ కట్టినట్టు చెబుతారు.

మనదేశానికే విలక్షణమైన ఈ పండుగ అన్నాచెల్లెళ్ళ, అక్కాతమ్ముళ్ళ అనురాగ బంధాలను మరింత పటిష్ఠంగా ఉంచడానికి దోహదం చేస్తున్నది. ఈ సంవత్సరం ఆగస్ట్ 9 వ తేదీ రక్షాబంధన్ వస్తున్నది.