“ఇతరుల మాట నాకు తెలియదు, మహా రాజా!” అన్నాడు వాడు.

“నీ శక్తి చూస్తాం!” అంటూ రాజుగారు అప్పటికప్పుడే తన విహార నౌకలో తన కుమార్తెతో పాటు వాట్టి కూడా ఎక్కించుకుని, సముద్ర మధ్యానికి నౌకను నడిపించి, ఒక బంగారు పాత్రను సముద్రంలో గిరవాటు వేసి, “దాన్ని తీసుకురా!” అన్నాడు.

వాడు సముద్రంలో మునిగి, అడుగుకు చేరి, బంగారు పాత్రను తీసుకుంటూ, అక్కడే వున్న పగడపు కొమ్మ ఒకటి విరిచి పైకి వచ్చాడు. వాడా పగడపు కొమ్మను రాజు కుమార్తెకిచ్చి, బంగారు పాత్రను రాజుగారి కివ్వబోయాడు.

“అది నీవే వుంచుకో. ఇంతకన్న కష్టమైన పని చెబుతాను, చేస్తావా?” అన్నాడు రాజు.

“చెప్పండి, చాతనైతే చేస్తాను,” అన్నాడు.

“నీవీ దీవిచుట్టూ వున్న సముద్రం దిగువ భాగమంతా తిరిగి, అక్కడి విశేషాలు నాకు చెప్పాలి,” అన్నాడు రాజు.

“చాలా దూరం,” అన్నాడు వాడు.

“నాకు తెలుసు. నీకు కావలసినంత వ్యవధి తీసుకో. అవసరమైనప్పుడు విశ్రాంతి కూడా తీసుకో. కానీ, దీవిని చుట్టి, అక్కడి విశేషాలు తెలుసుకోకుండా మాత్రం నా దగ్గరికి తిరిగి రాకు,” అన్నాడు రాజు.

“అయితే ఇక్కడే వుండండి,” అని వాడు రాజకుమార్తె కేసి చూసి సముద్రంలో ముని గాడు. వాడు తిరిగి రావటానికి మూడు మాసాలు పట్టింది.

“మహారాజా, మా దీవికి అడుగున మూడు బ్రహ్మాండమైన కొండలు ఆధారం వున్నాయి. వాటితాలుకు రాయి మామూలు కొండరాయి కన్న చాలా బలమైనది. అయితే వాటిలో ఒకటి నశించిపోతున్నది,” అన్నాడు వాడు.

“నశించిపోతున్నదా? ఎందుకూ?” అని రాజు అడిగాడు.

“దాని దిగువ భాగంలో అగ్ని ప్రజ్వరిల్లు తున్నది. అది రాతిని ధ్వంసం చేస్తున్నది. ఆ అగ్ని ఉన్న ప్రాంతంలో చాలామేరకు ఒక్క నాచుమొక్కగాని, ఒక్క చిన్న చేపగాని లేదు,” అన్నాడు వాడు.