తెలియ వచ్చింది. తను మోహనరాగానికి బదులు, వరుణరాగం మనసులో అనుకొని వీణను వాయించాడు. అందుకే జడివాన ప్రారంభమయింది. అయినా, ఇప్పుడు విచారించి ఏమి లాభం? అప్పటికే కుంభవృష్టిగా వాన ప్రారంభమైంది.

"గ్రీష్మ కాలంలో హఠాత్తుగా, ఈ జడివాన ఏమిటిరా, దేవుడా!" అని కేకలు వేస్తూ, జన మంతా పాలోమని తమ ఇళ్ళకేసి పరుగులు తీశారు.

ఇంతలో ఆకాశంలో కళ్ళు మిరమిట్లు గొలిపేలా, ఒక పెద్ద మెరుపు మెరిసింది. ఆ మరుక్షణం దూరంగా ఎక్కడో పెడుగుపడిన శబ్దం వినిపించింది. ఏదో ఆలోచనలో వున్న మురారి, తన మోచేతులకి ఏదో మెత్తగా తగలడంతో ఉలిక్కిపడి చూశాడు. అక్కడ వీణకు బదులు ఒక పెద్ద సర్పం ఉన్నది!

మురారి భయంతో ఒక వెర్రి కేక పెట్టి లేచి నిలుచున్నాడు. సర్పం తలెత్తి అతడి కేసి ఒకసారి చూసి, జర్రున అరుగు కిందికి

జారి, బాణ వేగంతో ఆకాశంలోకి దూసుకు పోయింది.

ఇంటి ముందు రేగిన కోలాహలానికి కారణం తెలుసుకునేందుకు బయటికి వచ్చిన రామావతారం, కొడుకును ప్రశ్నించి జరిగిందేమిటో విని, "ఒరే, మురారీ! నీ ప్రవర్తన మన వృత్తిధర్మానికే తీరని మచ్చ. ఈ అనుభవంతోనైనా బుద్ధెరిగి ప్రవర్తించు. లేనిపోని దురాశలకు పోయి నలుగురిలో నవ్వులపాలు కాకు. ఈరోజే వెళ్ళి మంచి టేకుకొయ్య తెచ్చి, రాకుమారికి వీణ తయారుచెయ్యి," అని సలహా ఇచ్చాడు.

టేకుకొయ్య కోసం పాలకొండలకు వెళ్ళిన మురారికి, అక్కడ యక్తిణ నివసించే టేకు మాను పెడుగుపాటుకు నిలువునా కాలిపోయి కనిపించింది!

ఆ తర్వాత మురారి కష్టపడి మంచి టేకుకొయ్యను సంపాయించి, నెల తిర క్కుండానే రాకుమారి చారులత కోరిన వీణను తయారుచేసి, కోటకు వెళ్ళి ఆమె కిచ్చాడు.