వార్తలు - విశేషాలు :

# మహామస్తకాభిషేకం!

కుంభమేళా లాగా, గోదావరి పుష్కరాల లాగా బాహుబలి మహామస్తకాభిషేక మహోత్సవం కూడా పన్నెండేళ్ళ కోకసారి జరుగుతుంది. కర్నాటక రాష్ట్రం హసన్ జిల్లా శ్రావణబెళగొళలోని ఇంద్రగిరి గుట్ట మీద బాహుబలి విగ్రహం ఉన్నది. ప్రపంచంలోకెల్లా చాలా ఎత్తయిన ఏకశిలావిగ్రహం ఇదే! క్ర.శ. 981 వ సం॥లో ఈ విగ్రహ ప్రతిష్ఠాపన జరిగింది. ఇరవైయవ శతాబ్దంలో ఏడుసార్లు అంటే 1900, 1910, 1923, 1940, 1953, 1967, 1981 వ సంవత్సరాలలో మస్తకాభిషేకాలు జరిగాయి. ఈ శతాబ్దంలో ఎనిమిదవదీ, ఆఖరిదీ అయిన మస్తకాభిషేకం 1993 డిసెంబర్ 1993 తేదీ అత్యంత వైభవంగా జరిగింది. విగ్రహ ప్రతిష్ఠాపన తరవాత 85వసారి జరిగిన ఈ మహోత్సవంలో అసంఖ్యాకులయిన భక్తులు పాల్గొన్నారు. మహోత్సవ కార్యక్రమాలను భారీ ఎత్తున ఏర్పాటు చేశారు. శుభ నక్షత్ర గ్రహ కూటమిని అనుసరించి ఈ ఉత్పవాన్ని ఏర్పాటు చేస్తారు. అందువల్ల పన్నెండేళ్ళలో కాస్త అటూ ఇటూ తేడాలు వస్తాయి.

ఇరవైనాలుగుమంది తీర్థంకరులలో ఆఖరివాడైన వర్థమాన మహావీరుడు జైనమతం స్థాపించాడు. మొదటి తీర్థంకరుడు ఆదినాథ్ ఋషభదేవుడు రాజు. ఆయన ఇహలోక బంధాలను త్యజించి, పెద్ద కుమారు డయిన భరతుడికి అయోధ్యనూ, రెండవ కుమారుడ యిన బాహుబలికి పోదనపురాన్ని అప్పగించాడు. భరతుడికి తమ్ముడి రాజ్యాన్ని కూడా కలుపుకోవాలన్న ఆశకలిగింది. బాహుబలి ఎదురు తిరిగాడు. ఉభయ సేనల మధ్య యుద్ధం ఆసన్నమయింది. యుద్ధం అమాయకజనక్షయానికి దారితీస్తుందని మంత్రులు అన్నదమ్ములకు నచ్చెప్పారు. ఇద్దరికీ మంత్రుల సలహా నచ్చి, ఉభయసేనల మధ్య కాకుండా అన్నదమ్ములు మాత్రమే యుద్ధం చేసి బలాబలాలను తేల్చుకోవడానికి సమ్మతించారు. అన్నదమ్ముల మధ్య దృష్టియుద్ధం, జలయుద్ధం, మల్లయుద్ధం జరిగాయి. మూడింటిలోనూ భరతుడు ఒడిపోయాడు. బాహుబలి అతన్ని రెండు చేతులతో పైకెత్తి నేలకేసి కొట్టబోయి ఆగిపోయాడు. అతనిలోని ఆగ్రహం చల్లారిపోయింది. జ్ఞానోదయమయింది. అత్యాశ, గర్వం తన అన్నను