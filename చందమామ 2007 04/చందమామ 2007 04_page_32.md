ఉండాలి. ఏమంటావ్ కామేశం,” అన్నారు కామేశంతో.

ఆ మాట విన్న రామేశం, “వీళ్ళు ఇలా అంటున్నారేమిటీ! నీకు కళలంటే చాలా అభిమానమనీ, ఇలాంటి బొమ్మలు కొని కళాకారులను పోషించడం నీకు ఇష్టం గనక, ఇక్కడా ప్రథమ తాంబూలం నీకే దక్కాలను కున్నానే,” అన్నాడు ఆశ్చర్యంగా కామేశాన్ని చూస్తూ. రామేశం మాటలకు పొంగిపోయిన కామేశం, “నా గురించి వీళ్ళకు తెలియదు కానీ, ప్రథమ తాంబూలం నాకే దక్కాలన్న నీ మాట మీద గౌరవంతోనైనా, ఇక్కడనేనొక బొమ్మ కొంటాను,” అంటూ ముందుకు వచ్చి, ఒక పెద్దబొమ్మ తీసుకుని బొమ్మలమ్మే వాడికి ఒక వరహా ఇచ్చాడు.

రామేశం బొమ్మలమ్మేవాడితో, “మేమిద్దరు ఒకటేలే, రెండు బొమ్మలు తీసుకుంటాం,” అంటూ వాడికి మరో వరహా ఇచ్చాడు. బొమ్మలమ్మేవాడు ఆయనకు బొమ్మతో పాటు మూడు చిన్న బొమ్మలు ఉచితంగా ఇచ్చాడు.

వెలుపలికి వచ్చాక రామేశం కామేశానికి మూడు చిన్న బొమ్మలు చూపించి, “రెండు

పెద్ద బొమ్మలు కొన్నందుకు ఇవి ఉచితంగా వచ్చాయి. వీటిలో ఒకటి తీసుకో. మిగతా రెండూ నావి,” అన్నాడు.

“న్యాయంగా పంచుకుంటే ఇద్దరికీ చెరో ఒకటిన్నరబొమ్మరావాలి. బొమ్మను విరగ్గొట్టలేం కాబట్టి, అరబొమ్మకు ధరకట్టి నాకివ్వడం ధర్మం. లేదూ, బేరమాడి పెట్టినందుకు అర బొమ్మ ధర నీకు కూలీగా ఇచ్చాననుకుంటాను,” అన్నాడు కామేశం అసంతృప్తిగా.

“బేరమాడినందుకు నీ దగ్గర కూలి తీసు కుంటానని ఎలాగనుకున్నావు? బొమ్మలమ్మే వాడు ఒక పెద్ద బొమ్మకొంటే ఒక చిన్న బొమ్మ ఉచితం అన్నాడు. రెండు పెద్దబొమ్మలు కొంటే మూడు చిన్న బొమ్మలు ఉచితం అన్నాడు. అంటే, మొదటి బొమ్మకు ఒక చిన్న బొమ్మ రెండో బొమ్మకు రెండు చిన్న బొమ్మలు ఉచితం. నీకేమో ప్రథమ తాంబూలం మన సాయె. మరి మొదటి బొమ్మకు ఉచితంగా వచ్చింది ఒక్క చిన్న బొమ్మేకదా?” అన్నాడు రామేశం చిన్నగా నవ్వుతూ. ఇది వింటూనే మిగతావాళ్ళు ఫక్కున నవ్వారు. కామేశం, రామేశం చేతిలో మరోసారి భంగపడ్డాడు.