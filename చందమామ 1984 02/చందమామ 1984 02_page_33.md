రాజుగారు స్వయంగా ఛత్తచామరా లతో బయలుదేరి ఉద్యానవనానికి వచ్చి తన కుమారుడికి స్వాగతం చెప్పాడు. యువరాజు వ్యాధి నయం కావటానికి గాను సహాయపడినందుకూ, అతనితో సమంగా అరణ్యవాసం చేసినందుకూ, శంబులాదేవికి పట్టపురాణీ హోదా ఇస్తూ ఉత్తరువు చేశాడు. తాను వానప్రస్థం స్వీకరించి సత్యసేనుడికి రాజ్యాధిషేకం చేసేశాడు.

తండ్రి ఉత్తరువు ననుసరించి సత్య సేనుడు శంబులాదేవిని పట్టపురాణిగా చేసుకున్నాడే గాని, అమెపట్ల పూర్తిగా ఉచాసినుడై తన ఇతర భార్యలతోనే ఎక్కువగా కాలం గడపసాగాడు. భర్త అనాదరణవల్లా, సవతుల ఈర్ఘ్య వల్ల శంబులాదేవి చిక్కిశల్యమై పొయింది.

ఇలా వుండగా ఒకనాడు మామగారు శంబులాదేవి ఇంటికి భోజనానికి వచ్చాడు. ఆమె స్థితికి అశ్చర్యపడి, ''ఎందుకిట్లా కృశించిపొయావు?'' అని అడిగాడు.

''భర్త అదరణ లేని భార్య ఇంకెట్లా ఉంటుంది?'' అన్నది శంబులాదేవి.

ముసలిరాజు జరిగినదంతా విని సత్య సేనుణ్ణి పిలిపించి, ''నాయనా, కృతఘ్నుత కంటే మహాపాత్రకం ఇంకొకటి లేదు. భయంకరమైన వ్యాధితో నువు మనుష్యుల మధ్య ఉండలేక అరణ్యానికి పారిపోయి నప్పుడు నీ వెంట వుండి, రాత్రింబగళ్ళు నీకు సేవచేసి, చివరకు నీ వ్యాధి కూడా నయం చేసిన భార్యను, రాజ్యం చేతికి చిక్కగానే తృణీకరిస్తావా? ఈ రాజ్యాలూ, వైభవాలూ ఎవరికైనా లభిస్తాయి. కాని పతివ్రత అయిన భార్య ఎవరో అదృష్ట వంతుడికిగాని లభించదు. కనక శంబులా దేవిని అనాదరంతో చూడకు. అందువల్ల నష్టపడేది నువే!'' అని భోధించాడు.

సత్యసేనుడు జ్ఞానోదయం కలిగిన వాడై భార్యకు క్షమాపణ చెప్పుకుని, ఆమెకు తనపైనా తన ఇతర భార్యల పైనా అంతులేని అధికారాలిచ్చి, ఆమెను అదరంతో చూస్తూ కాలం గడిపాడు.