పెట్టుకుని వచ్చారా ? లేక ఇటుగా పోతూ దారిలో ఆగారా ?” అని అడిగాడు.

ధీరమతి ధైర్యంగా జవాబిచ్చాడు.

“ మహారాజా, మాది ఇథకా. నేను స్వంత పనిమీదనే వస్తున్నాను. ట్రోయీ యుద్ధరంగంలో మీ సరసను యుద్ధంచేసిన నా తండ్రి రూపథరుడి వార్తలు తెలుసుకునే నిమిత్తమై నేను బయలుదేరి వచ్చాను. యుద్ధానికి వెళ్లినవారందరి వార్తలూ తెలిశాయి, కాని నా తండ్రివార్త చెప్పేవారు లేకుండా ఉన్నారు. ఆయన చనిపోయినట్టు మీకు రూఢిగా తెలిస్తే ఆ సంగతి దయచేసి చెప్పండి. మీరందరూ కలిసి యుద్ధంగంలో ఎన్నో కష్టాలు పంచుకున్నారు. అందుకైనా మీకు తెలిసిన విషయాలు నాతో దాచకుండా చెప్పండి.”

ఈ మాటలు విని అతనితో నవద్యోతుడిలా అన్నాడు:

“ నాయనా, ఒక్కసారిగా జరిగిన విషయాలు జ్ఞాపకంచేశావు. పజ్రకాయుడి నాయకత్వంకింద మేము పడవలలో వెళ్లి, ట్రోయీనగరానికి ముట్టడివేసి, తొమ్మిదేళ్ల పాటు అతి క్రూరమైన యుద్ధం సాగించాము. మా యోధులలో ఎందరో ఆ యుద్ధరంగాన ప్రాణాలర్పించారు. ఆ సంఘటనలు చెప్పాలంటే అయిదారేళ్లు పడుతుంది.