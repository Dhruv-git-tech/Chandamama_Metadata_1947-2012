అప్పుడు అశ్వపతి, “మునీశ్వరా, మీకు తెలియనిదంటూ లేదు. ఈ సత్యవంతుడు ఎలాటివాడు? అతని గుణమూ, రూపమూ, శీలమూ ఎలాటివి?” అని అడిగాడు.

దానికి నారదుడు, “రాజా, ద్యుమత్సేనుడి కొడుకు తన తల్లిదండ్రులలాగే సత్యప్రతుడు. అతను గుర్రాలబొమ్మలు చాలా బాగా తయారుచేస్తాడు. అందుచేత అతన్ని చిత్రా శ్వుడని కూడా పిలుస్తారు. అతని అంద చందాలు అశ్వానీదేవతలకు తీసిపోవు. సకల సద్గుణ సంపన్నుడు. కాని అతని ఆయువు ఇంకొక్క ఏడాది మాత్రమే ఉన్నది. ఇవాళ నుంచి సరిగా ఏడాది గడిచేసరికి అతని జీవితం ముగిసిపోతుంది,” అన్నాడు.

ఈ మాటకు అశ్వపతి కలతపడి, “అమ్మా, ఈ అల్పాయుష్కుణ్ణి విడిచి మరెవరినైనా వరించు,” అన్నాడు.

“ఒకసారి త్రికరణశుద్ధిగా ఒకరిని వరించిన తరవాత, అతను అల్పాయువైనా, దీర్ఘాయువైనా, శీలవంతుడైనా, దుశ్శీలుడైనా మరొకరిని వరించటం సాధ్యం కాదు. నేను సత్యవంతుణ్ణి వదిలేసి మరొకరిని వరించను. నన్ను అతనికే ఇచ్చి పెళ్ళిచెయ్యి,” అన్నది సావిత్రి తండ్రితో.

నారదుడు కూడా అశ్వపతితో, “రాజా, నీ కుమార్తె దృఢనిశ్చయం గలది. ఆమె మనసు మార్చటం నీవల్ల కాదు. నన్నడిగితే ఈనాటి రాజులలో సత్యవంతుడికి సమానమని చెప్పు గలవాడు ఎవడూలేడు. సావిత్రిని అతని కిచ్చి చెయ్యి. ఆమె సుకృతం మంచిదైతే సత్యవంతుడు దీర్ఘాయువుకావచ్చు. శుభ మస్తు!” అనిచెప్పి స్వర్గానికి వెళ్ళిపోయాడు.

నారదుడు చెప్పినప్రకారం అశ్వపతి తన కుమార్తెను సత్యవంతుడికిచ్చి పెళ్ళి చేయ నిశ్చయించి, సావిత్రిని వెంటబెట్టుకుని బంధుమిత్ర పరివార సహితంగా ద్యుమత్సే నుడి ఆశ్రమానికి వెళ్ళాడు.

ముసలివాడూ, చూపులేనివాడూ అయిన ద్యుమత్సేనుడు ఒక మద్దిచెట్టు నీడన కూర్చుని ఉన్నాడు. అశ్వపతి ఆయనను సమీపించి, “మహారాజా, నా కుమార్తె సావిత్రిని నీ కుమారుడికిచ్చి పెళ్ళిచేయ నిశ్చయించి వచ్చాను. ఈమెను నీ కోడలుగా స్వీకరించు,” అన్నాడు.

“రాజా, మేము రాజ్యం పోగొట్టుకుని, ఈ అరణ్యంలో జీవిస్తున్నాము. నీ కుమార్తె సుకుమారి, మాతో కష్టాలు పడగలదా?” అన్నాడు ద్యుమత్సేనుడు.