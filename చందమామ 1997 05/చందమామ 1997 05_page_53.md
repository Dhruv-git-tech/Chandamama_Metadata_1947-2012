పురాణకాలంనాటి రాజులు:

సూర్యవంశ మూలపురుషుడు: ఇక్వైకు

భారతీయ నాగరికత అభివృద్ధికీ, సంస్కృతీ వికాసానికీ కృషిచేసిన వారిలో ఋషులూ, రాజులూ, ముఖ్యులని చెప్పవచ్చు. వసిష్ఠుడు, విశ్వామిత్రుడు మొదలుగా గల ఋషులను గురించీ; శ్రీరాముడు, జనకుడు మొదలైన రాజులను గురించీ ప్రతి భారతీయుడికీ ఎంతో కొంత తెలిసి ఉంటుంది.

విశ్వామిత్రుడు రాజ్యసింహాసనాన్ని పరిత్యజించి ఋషి అయినవాడు. జనకుడు రాజుగా ఉంటూనే, మానసికంగా ఋషిలాగా జీవితం సాగించినవాడు. మన రాజులు పలువురు సాహసవీరులుగా, పరిపాలనాదక్షులుగా, త్యాగమూర్తులుగా, జాతి నిర్మాతలుగా పేరుగాంచారు. ఆదర్శ మూర్తులయిన రాజులలో అగ్రగణ్యుడు శ్రీరామచంద్రుడు. ఆదర్శవంతమైన ఆయన పరిపాలన రామరాజ్యంగా తరతరాల ప్రజల మన్ననలనందుకున్నది.

శ్రీరాముడు ఇక్వైకుకుల తిలకుడుగా పేరుగాంచాడు. ఆయన సూర్యవంశానికి చెందిన వాడు. సూర్యవంశానికి మూలపురుషుడు ఇక్వైకు. ఇక్వైకు తండ్రి వైవస్వతమనువు. తల్లి శ్రద్ధాదేవి. వైవస్వతుడు అంటే సూర్యభగవానుడి కుమారుడు అని అర్థం.

ఇక్వైకును గురించి అంతగా తెలియదు. అయినా - హరిశ్చంద్రుడు, సగరుడు, భగీరథుడు మొదలుగా గల ప్రసిద్ధులైన రాజులు జన్మించిన సూర్యవంశానికి మూలపురుషుడు కావడం వల్ల ఆయన పేరు చిరస్థాయిగా నిలిచి ఉన్నది!