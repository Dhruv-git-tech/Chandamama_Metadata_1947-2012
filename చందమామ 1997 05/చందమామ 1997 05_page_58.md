పేదవాడు కాస్త నిర్లిప్తంగా రాజు వైపు చూసి, “మూడోసారి నా దురదృష్టమే నన్ను భోంచేసింది, స్వామీ! మొదటి సంవత్సరం ఇల్లు తిరిగికట్టుకోవటానికి, రెండో సంవత్సరం ఇల్లు గడవటానికి శెట్టిగారి దగ్గర అప్పులు చేశాను. మూడో సంవత్సరం – అంటే నిరుడు, పంటకూడా ఒక మాదిరిగానే దిగు బడి వచ్చింది. కోతల సమయానికి నాకు అప్పిచ్చిన ధర్మాత్ముణ్ణి కాస్తా, ఆ యమధర్మ రాజు పిలుచుకుపోయాడు. ఇక ఆయన కొడుకు సాక్షాత్తూ యమధర్మరాజే! నూర్పిళ్ళు జరుగుతుండగా వచ్చి, మొత్తం బాకీకిగానూ వడ్లు కొలుస్తావా లేదా అని కూచున్నాడు. కాస్త కాస్తగా తీరుస్తాను మహాప్రభో, అని నేనెంత మొత్తుకుంటున్నా వినక, మాకు బొటాబొటిగా తిండిగింజలు వదిలి, మిగతాదంతా కొలుచు కుపోయాడు. అయినా నా బాకీ మొత్తం చెల్లుబాటు కాలేదట. అంచేత నా పాలాన్ని కూడా ఆమహానుభావుడే స్వాధీనం చేసుకుని, నన్నే కమతం చేసి తిండిగింజలు మాత్రం కొలుచుకోమని దయతలిచాడు! ఈ ఏడంతా రెక్కలు ముక్కలయ్యేలా కష్టపడ్డాను. అదుగో, ఆ పైరు చూడండి, ఎంతపచ్చగా కళకళ్ళాడు తున్నదో. కోతల సమయానికి శెట్టికొడుకు గద్దల్లే వచ్చి వాలి, నా కష్టఫలాన్నంతటినీ ముక్కున కరుచుకుని, నా నోట ఇంత దుమ్ము గొట్టి పోతాడు. పోనీ, గ్రామాధికారికి ఫిర్యాదు చేతామా అంటే, ఆయన ఈ శెట్టి కొడుక్కి సాక్షాత్తూ పిల్లనిచ్చిన మామ! ఇక నా గోడు చెప్పుకోటానికి, ఆ సర్వేశ్వరుడు తప్ప ఇంకెవరున్నారో మీరేచెప్పండి?” అంటూ పెద్దగా నిట్టూర్చాడు.

పేదవాడి మాటలకు రాజు కోపం తెచ్చు కుని, “మూర్థుడా, అన్యాయం జరిగినప్పుడు చెయ్యవలసిందేదో చెయ్యకుండా సర్వేశ్వరుడా, దయామయుడా అంటూ పిచ్చికేకలు పెడుతూ కూచోబట్టే, నీ బతుకిలా అధ్యాన్న మైంది. గ్రామాధికారికాకుంటే, మండలాధికారి లేడా? మండలాధికారికూడా చేతగానివాజమ్మే అయినపక్షంలో, సాక్షాత్తూ ఈ దేశాన్నేలేరాజు లేడా? ఎవరో ఒకరికి ఫిర్యాదు చేసి న్యాయం జరిపించుకోవాలిగాని, ఇలా అరువు కేకలు పెట్టి ఏంలాభం?” అన్నాడు.

ఆ మాటలు వినీ వినగానే పేదవాడు మళ్ళీ చేతులెత్తి, రాజుకు నమస్కరిస్తూ, “మహాప్రభో, తమరు సాక్షాత్తూ మా రాజుగారే, సందేహం లేదు! ఇక నా సంగతంటారా? నన్ను ఆ దురదృష్ట దేవత పట్టిపీడుస్తున్నది.