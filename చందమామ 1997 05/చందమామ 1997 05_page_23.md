దివాణంఉద్యోగం

శంఖవరంలో మారయ్యకు లౌక్యుడు, తెలివిగలవాడన్న పేరుండేది. ఒకసారి ఆయన కుమార్తె వివాహం కోసం, డబ్బు అవసరం అయింది. గ్రామంలోని వడ్డీవ్యాపారి చెలమయ్య నడిగితే - ఏ తిక్కనున్నాడో ఏమో లేవనేశాడు.

ఇది జరిగిన పదిరోజులకు, అల్లవరం దివాణంలో దివానుకు సహాయపడే ఉద్యోగం ఒకటి ఖాళీ అయింది. దానికోసం ఎందరో యువకులు పోటీ పడగా, చివరకు ఇద్దరు యువకులు సమఉజ్జేలుగా నిలిచారు.

ఆ ఇద్దరిలో ఎవరికి ఉద్యోగం ఇచ్చేదీ వారం రోజుల్లో తెలియజేస్తానని చెప్పి, దివాను వాళ్ళను పంపే శాడు. ఆ ఇద్దరిలో ఒకడు వడ్డీవ్యాపారి చెలమయ్యకొడుకు.

ఈ సంగతి విన్న మారయ్య, చెలమయ్యను కలుసుకుని, “మీ అబ్బాయి దివాణంలో ఉద్యోగ ప్రయత్నం చేస్తున్నట్టు తెలిసింది. అల్లవరం దివాను సింహాద్రి సుందరయ్యా, నేనూ ఒకే గురువువద్ద చదువుకున్న మంచి మిత్రులం. అదృష్టం కొద్దీ వాడు దివానయ్యాడు; నేనిలా సామాన్యరైతుగా మిగిలి పోయాను. నాకు మూడువేల వరహాలివ్వు. దాన్ని లంచం అనుకోకు. మీ వాడికి ఉద్యోగం వచ్చేలా గట్టి ప్రయత్నం చేస్తాను. ఒకవేళ, కాలేదూ, నీ డబ్బు నీకు తిరిగిస్తాను,” అన్నాడు.

చెలమయ్య మారుమాట్టాడకుండా, మారయ్యకు మూడువేల వరహాలిచ్చాడు. వారం రోజుల తర్వాత చెలమయ్యకొడుక్కు దివాణంలో ఉద్యోగం దొరికింది. ఇది తెలుసుకున్న మారయ్య భార్య, అతణ్ణి, “అల్లవరం దివాను మీ స్నేహితుడని, ఏనాడూ నాతో అనలేదు!” అన్నది నిష్ణూరంగా.

అందుకు మారయ్య నవ్వి, “నిజానికి అల్లవరం దివానూ, నేనూ స్నేహితులం కాదు. ఆ ఉద్యోగం చెలమయ్యకొడుక్కు ఇవ్వమని, ఆయన్ను నేను కోరలేదు. అదృష్టం కొద్దీ ఉద్యోగం చెలమయ్య కొడుక్కు వచ్చింది. ఏమైతేనేం, మన అవసరం తీరిపోయింది. జరిగింది చెప్పి, చెలమయ్యకు త్వరలోనే వడ్డీతో సహా డబ్బు తిరిగియిచ్చేస్తాను,” అన్నాడు.

– బొద్దేడు బలరామస్వామి