చందమామ కబుర్లు

భిన్నమైన నూతన సంవత్సరం!

ప్రపంచం బ్రహ్మసృష్టి అని హిందువుల విశ్వాసం. మన పూర్వులు కాలగమనాన్ని కృతయుగం, త్రేతాయుగం, ద్వాపరయుగం, కలియుగం అని నాలుగు యుగాలుగా విభజించారు. ప్రస్తుతం కలియుగం నాలుగవ పాదంలో 5,097 సం॥లు గడిచాయనీ, ఇంకా 4,32,000 సంవత్సరాలకు యుగాంతమవుతుందనీ ఒక విశ్వాసం. ఈ విశ్వం సృష్టి జరిగి 1,955, 885, 097 సంవత్సరాలయ్యాయని ఒక అంచనా! మనదేశంలో చాలా ప్రాంతాలలో ఏప్రిల్ 8వ తేదీ నూతన సంత్సరం (ఉగాది) ఆరంభమయింది. ఆరు రోజుల తరవాత ఏప్రిల్ 14వ తేదీ-బెంగాల్, అస్సాం, తమిళనాడు, కేరళ ప్రాంతాల ప్రజలకు కొత్త సంవత్సరం ఆరంభమయింది!

ఏకాంత దినం!

ఇండోనేసియా బాలీదీవిలో హిందువులే అధిక సంఖ్యాకులు. అక్కడ యేటా ఏప్రిల్ 9వ తేదీ ఏకాంత దినం జరుపుకుంటారు. ఆ రోజు ఎవరూ ఇళ్ళ నుంచి వెలుపలికి రారు. లైట్లు తీసే స్తారు. ప్రయాణాలు పెట్టుకోరు. ఎటువంటి వినోద కార్యక్రమాలూ ఉండవు. ప్రత్యేక అనుమతి పొందిన వాహనాలు తప్ప రోడ్ల మీద ఎలాంటి రాకపోకలూ ఉండవు. సాధారణంగా పర్యాటకుల రాకపోకలతో ఎప్పుడూ హడావుడిగా ఉండే ఆ దీవిని దాదాపు 20 గంటల సేపు నిళ్ళబ్దం అవరిస్తుంది!

బంగారంతో స్టాంపు

ఇండోనేసియా ప్రెసిడెంట్ సుహార్తో సతీమణి సితీ హర్తీనా యేడాది క్రితం మరణించింది. ఏప్రిల్ 28వ తేదీ జరిగిన ఆమె వర్ధంతి సందర్భంగా, ఆమె గౌరవార్థం ఇండోనేసియా తపాలాశాఖ ప్రత్యేకమైన స్టాంపును విడుదల చేసింది. 30,000 స్టాంపులు మాత్రమే తయారుచేశారు. ఈ స్టాంపును బంగారంతో తయారుచేశారు. ధర 112 డాలర్లు (దాదాపు 4,000 రూపాయలు). మొదటిరోజు కవరుమీద ఆమె భర్త ప్రెసిడెంట్ సుహార్తో సంతకం చోటుచేసుకుంది.

ప్రాణమిత్రులు!

అయోధ్యకు చెందిన చెడ్డీలాల్, పక్కనున్న ఫైజాబాదుకు చెందిన మహమ్మద్ మాటిన్ - యాబై సంవత్సరాలుగా కలిసి మెలిసి తిరిగారు. మహమ్మద్ మాటిన్ అస్వస్థతకు లోనయ్యాడు. ఆ సంగతి అయోధ్యలో ఉన్న అతని మిత్రుడు చెడ్డీలాల్కు తెలిసింది. హుటాహుటిగా ఫైజాబాదు బయలు దేరాడు. అయితే ఆయన ఇల్లు చేరేసరికే మాటిన్ మరణించాడు. మిత్రుడి మృతదేహాన్ని చూసి దుఃఖం తట్టుకోలేక చెడ్డీలాల్ స్పృహతప్పి పడిపోయాడు. కొంతసేపటికి ప్రాణం పోయింది. ఏప్రిల్ 12వ తేదీ ఇద్దరు మిత్రులకూ ఒకేసారి విడివిడిగా అంత్యక్రియలు జరిగాయి. జంట నగరాల ప్రజలు ఈ ప్రాణమిత్రుల ఉదంతాన్ని హిందూ-ముస్లిం మైత్రికి ఉదాహరణగా చెప్పుకుంటున్నారు!