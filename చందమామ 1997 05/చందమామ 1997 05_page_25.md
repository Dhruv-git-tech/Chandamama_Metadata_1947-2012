వినయపురి రాజదంపతులకు వివాహం అయి పదహారు సంవత్సరాలు గఢిచినా, సంతానభాగ్యం కలగలేదు. ఆ దంపతులు దర్శించని పుణ్యక్షేత్రం, మొక్కని దేవుడులేడు.

ఇలా వుండగా - వర్షాకాలం రోజుల్లో, ఒకనాటి అర్ధరాత్రివేళ ఉరుములూ, పిడుగు పాట్లతో ప్రళయ భయంకరంగా వర్షం కురుస్తున్న సమయంలో, నగరానికి దాపుల నున్న పెద్ద కొండ నిలువునా పేలిపోయి నట్టుగా కర్ణ కఠోరమైన శబ్దం వినిపించింది.

ఆశబ్దానికి రాణి శయ్యపైనుంచి ఉలిక్కి పడి లేచికూర్చున్నది. ఆ తర్వాత కొద్దిసేపటికి వర్షం ఆగిపోయి, అంతటా నిళ్ళబ్దం ఆవరించింది. రాణి తిరిగి శయ్యపై పడుకుని నిద్రలోకిజారుకున్నది. ఆ స్థితిలో ఆమెకొక కల వచ్చింది. కలలో సర్వాంగభూషిత అయిన

దుర్గాదేవి ఆమెకు ప్రత్యక్షమై, “ఎంతో కాలంగా కొండరాళ్ళతో, మహావృక్షాలతో కప్పబడి కనుమరుగైపోయిన నా ఆలయం వర్షపాతానికి బయటపడింది. శిథిలావస్థలో వున్న ఆలయాన్ని పునరుద్ధరించు, నీకు మేలుకలుగుతుంది!” అని చెప్పి అంతర్ధాన మైంది.

తెల్లవారాక రాణి తన కలగురించి రాజుకు చెప్పింది. రాజునమ్మ లేనన్నట్టుగా తలవూపి, “ఆ కొండమీదికి చేరడానికి సరైన దారికూడా లేదు. అక్కడ దేవాలయం వుండడం కల్ల. కలల్ని నమ్మి లేనిపోని భ్రమలకు గురికాకు!” అన్నాడు.

“ఒకసారి వెళ్ళి చూద్దాం. ఏదో కొంతశ్రమ తప్ప, కలగబోయే నష్టం ఏమీ లేదు కదా!” అన్నది రాణి.

ఆ సాయంత్రం రాజూ, రాణీ కొద్ది పరివారంతో, అతికష్టం మీద కొండపైకి చేరుకు న్నారు. అక్కడ శిథిలావస్థలో వున్న దుర్గాదేవి ఆలయాన్ని చూసి ఆశ్చర్యపోయారు. రాజు గారి ఆదేశాల మేరకు, ఆరు మాసాలలో ఆలయపునరుద్ధరణ జరిగింది. కొండ మీదికి దారి ఏర్పడింది.

దుర్గాదేవికి అర్చనలు ఆరంభమయిన రోజునే, రాణీ గర్భవతి అనే విషయం వెల్లడయింది. ఆ రాజదంపతుల ఆనందానికి అవధులు లేవు. దేవీవిగ్రహానికి ప్రత్యేకంగా వెండి కళ్ళు చేయించి, స్వయంగా అలంకరి స్తానని మొక్కుకున్నదిరాణి. అయితే, గర్భవతి కావడంతో కొండ ఎక్కడం శ్రమతో కూడినపని అని ఆ ప్రయత్నం విరమించుకున్నది.