చూసి, “మిత్రమా, ఈ దుర్మార్గుల్లో ఒక్కణ్ని కూడా ప్రాణాలతో పోనివ్వకూడదు.” అని కేక వేశాడు.

ఇంతలో అరణ్యంలో ఎక్కడో దూరం నుంచి ఎవరో పెద్దగా ఈల వేశారు. మరు క్షణం దొంగలు అశ్వికుణ్ని, శిఖిముఖినీ విడిచి కలిసికట్టుగా అక్కణ్నుంచి పారి పోసాగారు.

బరువైన కవచం ధరించి ఉండటంతో అశ్వికుడు వాళ్లను వెంబడించలేకపోయాడు. శిఖిముఖి, ఎర్రగండూ వాళ్లను కొంత దూరం తరిమి, వాళ్లు అందకుండా గుబురు చెట్లలోకి పారిపోవడంతో వెను తిరిగి అశ్వికుడు ఉన్న చోటుకు వచ్చారు.

వాళ్లు వచ్చేసరికి అశ్వికుడు తన గుర్రానికి తగిలిన గాయాన్ని పరీక్షిస్తున్నాడు. శిఖిముఖి అతడిని సమీపించి, “ఆదుష్టులు అందకుండా పారిపోయారు. ఈ అరణ్యంలో మీరు ఒంటరిగా ప్రయాణం చేయవలసింది కాదు. మీరేం గాయపడలేదు కదా?.. అదృష్టం. గుర్రం గాయానికి మందు వేద్దాం ఉండండి” అంటూ దాపుల ఉన్న చెట్ల దగ్గిరకు పోయి ఆకులు కోయసాగాడు.

అశ్వికుడు మారు మాట్లాడకుండా శిఖిముఖిని నఖశిఖ పర్యంతం పరీక్షగా చూస్తూ వుండిపోయాడు. అతడికి ఈ యువకుడు ఆటవిక జాతివాడని తెలుస్తూనే ఉన్నది. శబరమాతకూ, జై, అంటూ దొంగలమ ధ్యకు దూకాడు. బాగానే ఉన్నది. నిజంగా ఇతడు శబరుడేనా? ఇందులో మోసం ఏమీ లేదు కదా.. అశ్వికుడిలా ఆలోచిస్తున్నాడు.

శిఖిముఖి అశ్వాన్ని సమీపించి దాని గాయానికి ఆకుపసరు పూస్తూ, అశ్వికుడితో, “మీ పేరేమిటి? ఒంటరిగా అరణ్యంలో తిరుగుతున్నారేం” అని ప్రశ్నించాడు.

అశ్వికుడు జవాబు చెప్పేందుకు ఓ క్షణకాలం తటపటాయించి, “మనిద్దరం సమాన వయస్కులం, పద్దెనిమిదీ ఇరవై ఏళ్ళ వయసువాళ్లం, అవునా? ముసలివాళ్ల లాగా మీరూ, మీరూ అని మాట్లాడుకోవడం ఎందుకు? అది సరే. నీ ప్రశ్నలకు జవాబిచ్చే ముందు నేనొక ప్రశ్న అడగవలసిఉంది.” అన్నాడు.

“ఏమిటా ప్రశ్న?” అని అడిగాడు శిఖిముఖి, అశ్వికుడి మాటలకు కొంచెంగా ఆశ్చర్యపడుతూ.

“నీవు శబరజాతివాడివి, అవునా?” అన్నాడు అశ్వికుడు.