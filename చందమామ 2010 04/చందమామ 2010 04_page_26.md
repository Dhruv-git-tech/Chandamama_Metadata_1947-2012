## మిత్రభేదం-5

దమనకం చెప్పిన దంతిలుడి కథ విని సంజీవకం, “నువు చెప్పిన కథ సరిగానే ఉన్నది. అందుచేత నువ్వన్నట్లే కానీ,” అన్నది.

తరవాత దమనకం సంజీవకాన్ని పింగళకం వద్దకు తీసుకుపోయి, “మహారాజా ఇదుగో సంజీవకం, ఆ పైన దేవరవారి చిత్తం,” అన్నది.

సంజీవకం పింగళకానికి ప్రణామం చేసి, ఎంతో నమ్రతగా దాని ఎదట కూర్చున్నది.

పింగళకం వాడీ, భయంకరమూ అయిన గోళ్ళు గల బలమైన తన కుడి పంజా చాచి, “స్వాగతం, నీ ఆరోగ్యం ఎలా ఉన్నది? ఈ అరణ్యానికి ఎందుకు వచ్చావు?” అని అడిగింది.

తాను వర్ధమానుడి బిడారు వెంట వచ్చి ఒంటరిగా దిగబడిపోవటమూ, తరవాత జరిగినది యావత్తూ సంజీవకం సింహానికి చెప్పింది.

“మిత్రమా, నీకు ఎలాంటి భయమూ వద్దు. నువు నీ ఇచ్చానుసారం ఈ అరణ్యంలో జీవించు. కానీ మరీ దూరం పోకుండా ఎల్ల ప్పుడూ నా కనుచూపు మేరలో ఉండు.

ఎందుకంటే నిన్నునేను కనిపెట్టి ఉండ లేనప్పుడు నీకు అపకారం చేసే క్రూర మృగాలు, పాపభీతి లేనివి, ఈ అరణ్యంలో చాలా ఉన్నాయి, నా రక్షణలో ఉంటే నీకు ఈ అరణ్యంలో, ఏ ప్రమాదమూ సంభవించదు” అన్నది పింగళకం.

సింహం అభయం ఇవ్వడంతో స్థిమిత పడిన సంజీవకం ‘చిత్తం’ అని చెప్పి, యమునా నదికి వెళ్లి, కడుపునిండా నీరు తాగి, వెనకటిలాగా యధేచ్చగా, నిర్భయంగా అరణ్యంలో సంచరించసాగింది.

రోజులు గడిచే కొద్దీ పింగళకానికి, సంజీవకానికీ మధ్య స్నేహబంధం దృఢం కాజొచ్చింది. పింగళకం ప్రతిదీ సంజీవకంతో సంప్రదించేది. సంజీవకం చాలా తెలివైనది.