(చందమామ కథల మాంత్రికుడు దాసరి సుబ్రహ్మణ్యం గారు చందమామ స్వర్ణయుగంలో రాసిన శిథిలాలయం సీరియల్ తొలిసారిగా 1968 జనవరిలో మొదలై, 1970 సెప్టెంబరు వరకు కొనసాగింది. ఆయన రాసిన 12 ధారావాహికలను గత 50 ఏళ్లుగా పలుసార్లు చందమామలో పునర్ముద్రించడం జరిగింది. కాని, శిథిలాలయం ఇంతవరకు చందమామలో పునర్ముద్రణ కాలేదు. దాసరి గారి సంస్కరణార్థం శిథిలాలయం సీరియల్ను మరోసారి చందమామ పాఠకులకు అందించడానికి సంతోషిస్తున్నాము.)

తూర్పు కనుమల్లోని పర్వతారణ్య ప్రాంతాల్లో శబరజాతి వాళ్లు నివసించే పల్లెలు అనేకం ఉండేవి. వాటిలో కుంభారమిట్ట అనేపల్లెకు శివాలుడు అనేవాడు నాయకుడు. అతడు అరవైఏళ్లు పైబడిన వృద్ధుడు.

అతడికి పద్దెనిమిదేళ్ల ఈడువాడైన శిఖిముఖి అనే కుమారుడన్నాడు. శిఖిముఖి అంటే తండ్రికి పంచప్రాణాలు. అందుక్కారణం అతడు శివాలుడికి నడివయసు దాటింతర్వాత కలిగిన ఏకైక సంతానం కావటం.

తన తరవాత పల్లెకు నాయకత్వం వహిం చవలసిన వాడు శిఖిముఖి కావటం చేత శివాలుడు కొడుక్కు బాల్యప్రాయంలోనే తగిన గురువులను పెట్టి కర్ర కత్తిసాము, అరణ్యంలో నదుల్లో వేటాడి ఆహారం సంపాదించే విద్యలూ నేర్పించాడు.

వీటన్నిటిలో శిఖిముఖి తన పదిహేనవ ఏట నుంచే నిపుణుడనిపించుకున్నాడు. కుంభార మిట్టలోనే గాక, ఆ చుట్టు పక్కల వున్న మరే శబరపల్లెలో కూడా అతణ్ణి మించిన వేటకాడూ, ధైర్యశాలీ, ఉపాయ