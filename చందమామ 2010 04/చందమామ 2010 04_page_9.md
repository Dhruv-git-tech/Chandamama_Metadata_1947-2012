పేదవాడైనా ఎంతో ఉత్సాహంగా, ఆనందంగా నవ్వుతూ వుండే రంగయ్య, ఈ మధ్య కొన్నాళ్ళుగా ముఖం ముడుచుకుని, దిగులుగా ఉండటం ప్రారంభించాడు.

రంగయ్యలో ఇంత పెద్దమార్పు ఎందుకు వచ్చిందో తెలుసుకుందామని, అతడి మిత్రుడు సుబ్బయ్య ఒకనాడు, “ఎన్నడూ లేంది, ఇంతగా మారిపోయావేం?” అని అడిగాడు.

రంగయ్య ఒకసారి పెద్దగా నిట్టూర్చి, “నీకు చెబుదామనుకుంటూనే మరిచాను, సుబ్బయ్యా! ఇంతకాలంగా లేనివాడినే కదా, పైకి నవ్వుతూ కనిపించినా పేదరికం వల్ల ఎన్ని బాధలు పడ్డానో నీకు తెలుసు. అయినా ఏ దిగులూ లేదు.

ఆ మధ్య మా పెదమామయ్య పోయాడు. రెండు లక్షల ఆస్తి కలిసింది. ఆయనకు పిల్లాజెల్లా లేరు. పది రోజుల క్రితం, పొరుగు గ్రామంలో ముసలావిడ మా మేనత్తపోయింది. ఆవిడ భర్త ఏనాడో పోయాడు. పిల్లాజెల్లా లేరు. ఒక లక్షవరకూ ఆస్తి నాకు వారసుడిగా దక్కింది,” అన్నాడు.

ఆ జవాబుకు సుబ్బయ్య ఆశ్చర్యపడుతూ, “మరి ఇలా ఆస్తి కలిస్తే సంతోషపడాలి గాని, దిగులుపడతా వెందుకు పిచ్చోడివిలా ఉన్నావే చూస్తూంటే?” అని అడిగాడు.

ఈసారి రంగయ్య చిన్నగా మూలిగి, “ఇక మా బంధుగణంలో పిల్లాజెల్లా లేని వాళ్లు ఎవళ్లు లేరు!” అన్నాడు.

- ఎం.డి. సాజన్య