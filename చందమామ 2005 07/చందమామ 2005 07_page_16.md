అంటే, వాడేదో నాగురువుకు హాని కలిగించే వచ్చి వుంటాడని నా అనుమానం. మనం భల్లూకపాదపర్వతాలకు వెళ్ళాలి,” అన్నాడు.

“మనం అటువెళితే, ఇక్కడ ఆ తాంతికుడి ఆగడాలు ఆపటం ఎట్లా? వాడు సామంతు సూర్యభూపతి కోటమీద దాడికి వెళ్ళినట్టు తెలిసింది. కోటలో పెద్ద సైన్యం అంటూ ఏమీలేదు,” అన్నాడు కాళీవర్మ.

భల్లూక మాంత్రికుడు విసుక్కుంటూ, “ఆ సంగతులన్నీ సారంగ మార్గంలో ప్రవేశించే ముందు, తన కోట కేసి పోతున్న సూర్యభూపతి చెప్పగా విన్నాను. మనం ఈ రాజులా, సామంతులా గొడవల్లో ఎందుకు తల దూరాలి?” అన్నాడు.

కాళీవర్మ కోపంగా మాంత్రికుడి కేసి చూస్తూ, “ఈ రాజ్యంలో పుట్టి పెరిగిన వాణ్ణి, ముందు ఈ రాజ్యం, దాని పాలకులా క్షేమం చూడకుండా, ఎక్కడో కొండల్లోవున్న ఒంటరి మాంత్రికుల సహాయానికి పోవటం, ఏ మాత్రం ధర్మం అనిపించుకోదు,” అన్నాడు.

ఆ జవాబుకు భల్లూకమాంత్రికుడు వెల వెలపోతూ, “శిష్యా కాళీ, నువ్వు క్షణాల మీద చాలా మారిపోయావు. మంత్రదండం తెచ్చిన వాళ్ళకు అర్ధ రాజ్యం, తన దత్తు కుమార్తెనూ ఇస్తానన్న ఈ జితకేతురాజు మాటలు నమ్మి మోసపోకు,” అన్నాడు.

“ఇందులో అర్ధరాజ్యం, రాజకుమార్తెతో వివాహం అన్న ప్రసక్తేలేదు. మంత్రదండం ఇచ్చింది మహారాజుగారికి కాదు; నీకు గదా?” అంటూ కాళీవర్మరాజు జితకేతుడి కేసి చూశాడు.

రాజు జితకేతుడు ఒకసారి తలవూపి, “ఇక్కడవున్న రాజు దుర్ముఖుడూ వాళ్ళ సమక్షంలో...” అంటున్నంతలో రాక్షసుడు ఉగ్రదండుడు రాతిగద పైకెత్తి భీకరంగా అరుస్తూ సారంగం నుంచి బయటికి వచ్చి, “రాజు దుర్ముఖుడే కాదు, నేనూ వున్నాను. అదుగో, తలారి భల్లూకుడు కూడా వస్తు న్నాడు. రాజా, ఆ చెప్పబోయేదేదో మా అందరి సమక్షంలోనూ చెప్పు!” అన్నాడు.

రాజు జితకేతుడు, ఉగ్రదండుణ్ణి చూసి, “నాకు సంతానం లేదు, నా తరవాత రాజ్యా నికి ఎవర్ని వారసుడుగా పెట్టి పోదామా అని ఆలోచిస్తున్నాను. అనుకోకుండా ఇప్పుడు మంచి అవకాశం లభ్యమైంది. సామంతు సూర్యభూపతి కుమార్తె నా దత్తురాలు. ఆమెను కాళీవర్మకిచ్చి వివాహం చేస్తాను. నా తరవాత ఈ చంద్రశిలానగరం రాజ్యానికి అతడే రాజు!” అన్నాడు.