పాటిగా వుండే కొందరు తమ ఎత్తు పెంచుకోడానికి నానా తంటాలు పడుతూ ఉంటారు. అయితే మితిమించిన తన ఎత్తును తలుచుకుని చాలా బాధపడిపోతున్నాడు ఇరవై తొమ్మిదేళ్ళ గట్టయ్య. ఆంధ్రప్రదేశ్ కరీంనగర్ జిల్లా రామగుండానికి చెందిన రాజనరు, నరసమ్మల కొడుకైన గట్టయ్య ఎత్తు 7 అడుగులా 6 అంగుళాలు. తల్లి తండ్రులకు కలిగిన ఆరుగురు సంతానంలో ఒకడైన గట్టయ్య పదకొండేళ్ళ వరకు అందరిలాగే మామూలుగానే ఉండేవాడు. ఒకసారి అతడు తీవ్రమైన జ్వరానికి లోనయ్యాడు. మందులతో జ్వరమయితే నయమయింది గానీ, ఆ తరవాత ఎనిమిదేళ్ళ పాటు అతడు వేగంగా పెరగసాగాడు.

దాన్ని చూసిన డాక్టర్లు ఆందోళన చెందారు. అలాగే వదిలి పెడితే అతడు అనూహ్యంగా పెరగగలడనీ, అది అతడి మెదడును దెబ్బ తీయగలదనీ భావించారు. 1996వ సం.లో శస్త్రచికిత్స చేసి పెరుగుదలను ఆపారు. అతడు వాలీబాల్, బాస్కెట్ బాల్ ఆడడానికి పనికి వస్తాడని కొన్ని పాఠశాలలు అతన్ని చేర్చు కోవడానికి ముందుకు వచ్చాయి. అయితే, తరగతిలో పిల్లల అల్లరి మధ్య అతడు ప్రశాంతంగా కూర్చోలేక పోయాడు. ఆ తరవాత ఉద్యోగాల కోసం ప్రయత్నించాడు గాని, ప్రయోజనం లేక పోయింది. స్తంభాలకు లైట్లు తగిలించడానికీ, ఎత్తయిన భవనాలకు వెల్లవేయడానికీ మామూలుగా అతన్ని వినియోగించుకుంటున్నారు.

జర్మనీకి చెందిన ముప్పై ఎనిమిదేళ్ళ హెరాల్డ్ ఎంగ్లింగ్ కథ దీనికి పూర్తిగా భిన్నమైనది. 7 అడుగులా ఒక అంగుళం ఎత్తున్న అతనికి అలాంటి సమస్యలేవీ ఎదురుకాలేదు. కేరళరాష్ట్రం కాలికట్‌కు చెందిన షెరీన్ అనే యువతిని హాయిగా పెళ్ళి చేసుకున్నాడు. వారికి ముగ్గురు పిల్లలు. హెరాల్డ్‌ను మొట్టమొదట కలుసుకున్నప్పుడు షెరీన్ ముంబైలోని ఒక టిక్స్‌టైల్ కంపెనీలో ఫ్యాషన్ డిజైనర్‌గా పనిచేస్తున్నది. హెరాల్డ్‌కూడా అప్పుడు వస్త్రవ్యాపారంలోనే ఉండేవాడు.

వాళ్ళ పెళ్ళిని రెండు వైపుల వాళ్ళూ తీవ్రంగా వ్యతిరేకించారు. అయినా ఇద్దరూ 1993 సం. చెన్నయ్‌లో పెళ్ళి చేసుకున్నారు. హెరాల్డ్ ప్రస్తుతం ఒక ఎలక్ట్రానిక్ కంపెనీ నడుపుతున్నాడు.