పుష్కరద్వీపం. క్రౌంచద్వీపం ఇరుగు పారుగులు. క్రౌంచద్వీపపు రాజుకు అన్ని దేశాల రాజులూ మిత్రులయ్యారు గాని పుష్కరద్వీప రాజు మాత్రం కొరకరాని కొయ్యగా ఉండి పోయాడు. అతన్ని బుట్టలో వేసుకోవటం ఎలాగా అని ఆలోచనలో పడ్డాడు క్రౌంచద్వీపపు ప్రభువు.

ఈ పని నిర్వహించటానికి సమర్థుడు ఎవరా అని ఆలోచించి, చివరకు మహామంత్రి అయిన దూరదర్శిని పుష్కర ద్వీపానికి రాయబారిగా పంపాడు.

పుష్కరద్వీప రాజుకు తను మహా తెలివితేటలు గలవాణ్ణి అని విపరీతమైన గర్వం, అహంభావమున్ను. అందుచేత, ఆ వచ్చిన దూరదర్శిని హడలగొట్టి సాగ నంపాలని అనుకొన్నాడు.

దూరదర్శి కోట సింహద్వారం దగ్గరకు రాగానే, భటులు తలుపులు మూసి వేశారు. సింహాసనం మీద తీవ్రిగా కూర్చొని ఇదంతా చూస్తున్నాడు మహారాజు.

రాజును చూడగానే, దూరదర్శి క్రింద నుంచే వందనం చేశాడు. రాజు వెకిలిగా నవ్వుతూ, 'ఏయే మంత్రి! ఆదిగో ఆ పెద్దతలుపులకు పక్కగా కుక్కలు ప్రవేశించే కంత ఉన్నది. అందులోనించి దూరి రా పైకి' అన్నాడు, సింహాసనంలో కూర్చొనే. చుట్టూ వున్న పరివారమంతా 'భలే.భలే' అన్నారు.

అప్పుడు మహామంత్రి 'చిత్తం, ప్రభూ! మీది ఎవళ్ళకు సంబంధించిన దేశమైతే వాళ్ళందరూ పోయే ద్వారాన్నే పోతాం. మనుష్యుల దేశమైతే వాళ్ళ వాకిలిగుండా వెళ్తాం. మీది కుక్కల రాజ్యం అయితే ఆ ద్వారంగుండా రావటానికి నాకేం అభ్యంతరం లేదు' అని చల్లగా అనే సరికి రాజు ముఖం తెల్లబడింది.