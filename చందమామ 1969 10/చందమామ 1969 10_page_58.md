మూడు పెళ్ళిళ్లూ యథావిధిగా జరిగాయి. కొంతకాలం గడిచినాక రాజు తన అల్లుళ్ళతో, “మీరు మీ దేశం వెళ్ళి, మీకు పెళ్ళిళ్ళు జరిగినట్టు మీ తల్లిదండ్రులకు చెప్పవలసిన అవసరం ఉన్నది గద. ఆ పని ముగించుకుని తిరిగి వచ్చేటప్పుడు మీ బుల్లి తమ్ముణ్ణి వెంటపెట్టుకుని రండి,” అన్నాడు.

అన్నలు కలవరపడ్డారు. మిత్రుణ్ణి చూసిన కణమే వాడు చెంచువాడని రాజు గారు పోల్చుకుంటాడు. తాము కూడా చెంచు లే నన్న సంగతి బయటపడి పోతుంది. అందుచేత వాళ్ళు ఎలాగైనా రాజుగారి ఆలోచనను పడగొట్టాలని చూశారు. కాని రాజు పట్టుబట్టి, “మీ తల్లిదండ్రులకు కానుకలు పంపటం నా విధి. మీరు వాటిని తీసుకుని వెళ్ళి తీరాలి,” అన్నాడు.

వాళ్ళు ఇంటికి తిరిగి వచ్చి, తాము సైనికులుగా మంచి హౌదాలు సంపాదించుకున్నామనీ, రాజకుమార్తెలను పెళ్ళాడామనీ చెబితే చెంచునాయకుడు చాలా సంతోషించాడు; కాని రాజుగారు తన చిన్న కొడుకును తీసుకు రమ్మన్నాడంటే చాలా విచారించాడు. మిత్రుడు తనకు దూరం కావటం ఆ వృద్ధుడికి ఏ మాత్రమూ ఇష్టం

లేదు. కాని వాడు రాజుగారి అల్లుడై గొప్పగా బతకటానికి ఎలా అభ్యంతరం చెప్పగలడు? మిత్రుడి ప్రయాణం స్థిరమయింది.

మిత్రుడికి కూడా బుల్లి రాజకుమార్తెను గురించి చాలా ఆసక్తిగా ఉన్నది. దారి వెంబడి వాడు తన అన్నలను అదేపనిగా ఆమెను గురించి ప్రశ్నలడుగుతూ వచ్చాడు. చివరకు ప్రాణం విసిగి వాడి మూడో అన్న, “నీ నల్లరంగు చూడగానే రాజుగారు నీకు పిల్ల నివ్వసంటాడో ఏమిటో? మరీ సంబర పడక నోరు మూసుకో,” అని కోప్పడ్డాడు.

“ఏం నల్లగా ఉంటే? చెంచులు నల్లగా ఉండరూ?” అన్నాడు మిత్రుడు వింతగా.