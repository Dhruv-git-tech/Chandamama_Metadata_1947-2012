“ఇప్పుడే. వెంటనే. నేను ముస్తాబై ఉన్నాను కనిపించటం లేదా?” అన్నది విమల.

ముగ్గురూ కలిసి బయలుదేరారు.

“మనం మళ్ళీ ఎప్పుడు తిరిగి వస్తాం?” అన్నాడు దిగ్గజుడు.

“లేచి పోయేవాళ్ళం తిరిగి ఎలా వస్తాం? ఆ మాత్రం తెలీదా?”

దిగ్గజుడు తన అజ్ఞానానికి సిగ్గుపడ్డాడు.

కొంత దూరం వెళ్ళాక ఆస్మానీ, “మీరు నడుస్తూ ఉండండి. నేను వెనక నుంచి వచ్చి కలుసుకుంటాను,” అని వాళ్ళను వదిలేసి తిన్నగా ఇంటికి పోయింది.

మరికొంత దూరం వెళ్ళాక దిగ్గజుడు విమలను, “ఆస్మానీ ఎక్కడికి పోయిందీ? ఇంకా రాదేం?” అన్నాడు.

“పని ఉండి ఇంటికి పోయింది. రాలేక పోయింది కాబోలు,” అన్నది విమల ముందు నడుస్తూ.

ఇద్దరూ మందారణ దాటారు. విమల చాలా చూరుకుగా నడుస్తున్నది. అంత కంతకూ అంధకారం జాస్తి అవుతున్నది. ఎక్కడా జనసంచారం లేదు.

విమల దిగ్గజుడితో, “నీకు దయ్యాలంటే భయమేనా? ఈ మార్గాన, ప్రత్యేకంచి రాత్రివేళ, దయ్యాల భయం జాస్తి,” అన్నది.

దిగ్గజుడు బెదిరిపోయి చప్పున ముందుకు వచ్చి విమల చీరె కొంగు పట్టుకున్నాడు.

“ఆనాడు మేం శ్రీలేశ్వర మందిరానికి వెళ్ళి తిరిగి వచ్చేటప్పుడు మర్రి చెట్టుమీద భయంకరాకారం కనిపించింది,” అన్నది విమల. దిగ్గజుడు వణికి పోతూండటం చూసి, ఇంక ఈ ప్రస్తావన ఆపకపోతే బ్రాహ్మడు అడుగు వెయ్యలేని స్థితిలో పడి పోతాడనుకుని ఆమె మాట మార్చి, “రసిక రాజా, నీకు పాటలు వచ్చా? ఏదీ, ఒక మంచి పాట పాడు,” అన్నది.