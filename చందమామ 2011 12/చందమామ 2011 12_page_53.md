కంచిపేట గ్రామంలో కబీరుదాసు అనే గురువు వద్ద కొంతమంది శిష్యులు విద్యాభ్యాసం చేస్తుండేవారు. ఒకరోజు గురువుగారు శిష్యగణాన్ని పిలిచి వారికెదురుగా ఆహారం, ఉద్యోగం, విద్య అనే చీటీలు గల మూడు పెట్టెల్ని ఉంచాడు. ఆయా పెట్టెల్లోంచి తలా ఒక చీటీ తీసుకొమ్మని ఆదేశించాడు. శిష్యులందరూ పెట్టెల చుట్టూ మూగి తమకు నచ్చిన చీటీలు తీసుకున్నారు. కబీరుదాసు శిష్యులందర్నీ చీటీలవారీగా మూడు జట్లుగా విడివడమని చెప్పాడు. ‘ఆహారం’ జట్టులో అధికంగానూ, ‘ఉద్యోగం’ జట్టులో అంతకంటే కొద్దిగా తక్కువ మంది ఉండగా చిత్రంగా ‘విద్య’ జట్టులో మేధాంశుడు ఒక్కడే ఉండటం గమనించాడు.

మేధాంశునితో ‘విద్య’ని ఎన్నుకోవడానికి కారణం అడగ్గా అతడు ‘‘మీలో ‘ఆహారం’ ఎన్నుకున్న వారికి కేవలం ఆహారం మాత్రమే దొరుకుతుంది. ‘ఉద్యోగం’ ఎంపిక చేసుకున్నవా రికి కొలువు తద్వారా ఆహారం దొరుకుతాయి. కానీ ‘విద్య’ ద్వారా నాకు ఉద్యోగం, తత్ఫలి తంగా ఆహారమూ ఇలా మూడూ లభించే అవకాశముంటుంది,” అని చెప్పాడు.

ఈ సమాధానంతో సంతృప్తి చెందిన కబీరుదాసు తతిమా శిష్యులనుద్దేశించి, ‘చిత్తశుద్ధి లేని విద్యాభ్యాసం ఎందుకూ పనికిరాదు. విద్య కోసం వచ్చిన మీరు తొలి ప్రాధ్యాన్యత విద్యకే ఇవ్వాలి. మిగిలినవన్నీ విద్యద్వారా సమకూరుతాయి. అంతెందుకు ఆ పెట్టెల వంక చూడండి. ‘ఆహారం’ అన్న పెట్టె చుట్టూ అధిక సంఖ్యాకులు చేరడం వల్ల ఆ పెట్టె పూర్తిగా ఖాళీ అయి పోయి బాగా చిరిగింది. రెండో పెట్టె కూడా అందుకు తీసిపోని విధంగా ఉంది. ఇక ఎన్నటికీ తరగని నిధి వంటి ‘విద్య’ అన్న పెట్టెమాత్రం నిండుగా ఉంది. ఆహారం తిన్నాక త్వరగా అరిగిపోతుంది. ఉద్యోగం మీలో జవసత్వాలున్నంతవరకే నిర్వర్తించగలుగుతారు. కానీ నేర్చుకున్న విద్య మాత్రం మనతో పాటు చివరికంటా మిగిలిపోతుంది. అందుకే ‘విద్యయే నిజమైన విత్తము’ అంటూ శిష్యులకు కనువిప్పు కలిగించాడు. - ఎం. మురళీమోహన్

T డిసెంబర్ 2011