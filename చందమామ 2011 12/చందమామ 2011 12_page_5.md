అక్టోబర్ నెల చందమామలో మధుర జ్ఞాపకాలు చదువుతుంటే పున్నమి చంద్రుడిలా మన దేశంలోనే కాకుండా ఖండాంతర ఖ్యాతి చెందుతున్నట్లు చందమామ రుజువు చేసుకుంది. ప్రతి పుటలోని కథలలో ఏదో కొత్తదనం అలాగే క్విజ్‌లో పిల్లలకు మెదడుకు మేతలాగా, భారత దర్శినిలో కొత్త విషయాలను అందజేస్తున్న ఆప్తుడిని ఎలా మరువగలం? మా ఇంట్లో చందమామ వచ్చిందంటే నా మనుమలు, మనవరాళ్లు కథలు చెబుతుంటేనే భోజనం చేస్తారు. కథలు వింటూనే నిద్రపోతారు. అంటే కథలన్నీ అంత రుచిగా మైమరిపించేవిగా ఉంటాయి.

- పులిజాల రవీందర్‌రావు, హైదరాబాద్

అక్టోబర్ సంచికలో బేతాళ కథ పాత చందమామను గుర్తు చేసింది. అందరికీ కీడు చేసిన పచ్చలహారం రాజు స్నేహితుడికి ఎలా మేలు చేసిందో చెప్పడంలో రచయిత కథ ముగింపులో చూపిన తర్కం చాలా బాగుంది. బేతాళ కథకు శంకర్ గారు వేసిన చిత్రాలు అద్భుతం. రాజూ, రాణీ చిత్రాలను ఆయన ఎంత సుందరంగా వేశారో! నేటికీ ఆయన చిత్రాల్లో వాడి తగ్గలేదు.

- జోగినాయుడు, విశాఖపట్నం

అక్టోబర్ సంపాదకీయం పుటలో ఒక వాక్యం నన్ను ఆకర్షించింది. ‘నిరాడంబరుడైన ఓ వృద్ధం యువకుడు చరిత్రను సృష్టించాడు’ అంటూ మీరు పొందుపర్చిన వాక్యం అన్నా హజారే పేరు ప్రస్తావించకుండానే ఆయన వ్యక్తిత్వాన్ని ఎత్తిపట్టింది.

- అరుణ, గిద్దలూరు, ప్రకాశం జిల్లా

సెప్టెంబర్ సంచికలో వచ్చిన ‘అల్కహాలిక్ పిల్లలు,’ ‘బుజ్జీ’ రచనల పరిచయం ఆసక్తికరంగా ఉంది. కుటుంబాలలో ఆల్కహాలిక్ పిల్లల దయనీయ పరిస్థితులను వివరించే రెండు విలువైన పుస్తకాలివి. వీటిని ఉచితంగా అందించడం మరీ బాగుంది. ప్రాజెక్ట్ నిషేద్ సంస్థ సేవా దృక్పధానికి అభినందనలు.

- పి. శంకర్ రావు, హైదరాబాద్

ఈమధ్య చందమామలో చాలా పాత కథలు వేస్తున్నారు. సంతోషం. కాని 1952కి ముందు చందమామ సంచికలో ఉన్న కథలకు 53 నుండి ప్రచురించిన కథలకు చాలా తేడా ఉంది. కుటుంబరావుగారికి ముందు చందమామ కథలు సాదా సీదాగా వచ్చినవి వచ్చినట్లుగా అచ్చయిపోయేవి. కొ.కు. వచ్చాకే చందమామ కథల శైలి, విషయం మారింది. గాంధీగారి శైలి అనబడే సాదా రచనా శైలితో కొ.కు. చందమామ కథలకు జీవం పోశారు. 53 నుంచి చందమామలో వచ్చిన కథలనే మళ్లీ ప్రచురించండి. 52కి ముందు కథలు అంతగా ఆసక్తి గొల్పవు.

- జి. త్రివిక్రమ్, బెంగళూరు

చందమామద్వారా మీరు అందిస్తున్న కథలు మా నైతిక విలువలను పెంచడంలో తోడ్పడుతున్నాయి. చందమామలో అక్బర్-బీర్బల్ కథలను మళ్లీ ప్రచురించగలరు.

- సాగర, శ్రీసయ్వతీ విద్యా మందిర్ స్కూల్, గుల్బర్గా, కర్నాటక