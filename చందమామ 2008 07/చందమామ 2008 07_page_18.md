“కింకరుడిక్కడే పున్నాడు, గురో! గొంతుకు ఉరిబిగిస్తే, అన్ని రహస్యాలూ వీళ్ళకు చెప్పి, ఇక్కడికి పెంటబెట్టుకొచ్చాను. ప్రాణం తీపి అలాంటిది గురో!” అంటూ కింకరుడు, కోయగోమాంగ్ పక్కనుంచి కేకపెట్టాడు.

అదే సమయంలో కల్పకవల్లి కత్తితో బెబ్బులిలా ముందుకురికి, జగభోజికంఠాన్ని ఒక్క వేటుతో నరుకుతూ, “పాపీ! నీకు ఇదే తగిన శిక్ష” అన్నది. జగభోజి చావు చూస్తూనే, బ్రహ్మదండి మాంత్రికుడు పెద్దగా మూలిగి, “వత్సా, కేశవా! శిష్యా, జయమల్లూ! నన్ను చంపకండి. నేనేమైనా పాపాలు చేసివుంటే- అదంతా మీ ఇద్దరి మంచికే చేశాను. ఇక్కడున్న ధనరాసులన్నిటికీ వారసులు మీరు,” అంటూ బావురుమన్నాడు.

ఈ లోపల కేశవుడు, తన తండ్రి కేసి పరిగెత్తి, “అయ్యా, నిన్నీ జన్మలో మరి చూస్తాననుకో లేదు,” అంటూ కావిలించు కున్నాడు. ముసలివాడు మాట్టాడేందుకు గొంతు పెగలక, కళ్ళవెంట ఆనందబాష్పాలు రాల్చాడు. ఆ తండ్రీ కొడుకుల ప్రేమ చూసి కల్పకవల్లి ఎంతో ఆనందపడింది.

బిడాలీ, శ్వానకర్ణీ, కేశవుడి దగ్గిరకు వచ్చి, “కేశవా! నువ్వూ, నీ మిత్రులూ రెక్కల మనుషులను హతమార్చటానికి, మాకు చేసిన సహాయానికి కృతజ్ఞతగా, నీ తండ్రికీ, అతడి అనుచరులకూ, మా చేతనైనంత సహాయం చేశాం,” అన్నారు. కేశవుడు ఆ అడవిమనుషుల నాయకులిద్దర్నీ ఎంతో ప్రేమతో కౌగిలించుకున్నాడు.

బ్రహ్మదండి మాంత్రికుడూ, పులుగు రాయుడూ, బానిసల యజమాని స్థూల కాయుడూ బంధించబడ్డారు. కింకరుడు తమకు చేసిన సహాయానికి సంతోషించి, అతడి మెడకు బిగించిన ఉరితాడు తొలగించాడు కోయగోమాంగ్. కల్పకవల్లి అక్కడ చేరిన వారందరికీ పరిచయం చేయబడింది. ఆ తరవాత బిడాలీ, శ్వానకర్ణీ వాళ్ళ అనుచరులు తెచ్చిన వార్త విని, బ్రహ్మపుర రాజూ, రాజగుగువు అక్కడికి వచ్చారు.

కేశవుడు రాజుకూ, రాజగురువుకూ, రావి చెట్టు మొదట్లో వున్న పాము పుట్టచూపుతూ, “ఆ పుట్ట తవ్వితే, తమకు అంతులేని ధన రాసులు లభించగలవు. అందులో నాకు పాలు ఇవ్వవలసిందని, అడగబోవటంలేదు, మహారాజా!” అన్నాడు.