## గోవాలోని క్రైస్తవ ఆలయాలు, కాన్వెంట్లు

ప్రాచ్య రోమ్‌గా పిలువబడే గోవా విజయనగర రాజుల కాలంలో రేవుపట్టణంగా ఉండేది. ఆ తరవాత అదిల్‌షా కాలంలో అది బిజాపూర్‌కు రెండవ రాజధాని అయింది. షా అక్కడ రాజభవనాన్ని నిర్మించాడు. 1510లో పోర్చుగీసు నావికుడు ఆల్ఫెన్సో డీ అల్బుక్వెర్క్ మండోవీ నదీ తీరంలోని పాంజిమ్‌ను పట్టుకుని గోవాను స్థాపించాడు. షా భవనం నుంచి పోర్చుగీసులు కొంతకాలం పరిపాలించారు. 1565లో పోర్చుగీసు వైస్రాయ్ నివాసాన్ని పనాజీకి మార్చుకున్నాడు. 1961లో గోవా భారతదేశంలో అంతర్భాగమయింది.

పోర్చుగీసుల పాలనాకాలంలో ఇక్కడచాలా క్రైస్తవ ఆలయాలు నిర్మించబడ్డాయి. వాటిలో గోవా వెల్హా అంటే గోవా ఆర్చ్ బిషప్ నివసించే పాత గోవాలోని సేకెథడ్రల్; సెయింట్ ఫ్రాన్సిస్ ఆఫ్ అస్సిస్సి చర్చ్; సెయింట్ ఫ్రాన్సిస్ సేవియర్ చెక్కు చెదరని భౌతికకాయం సమాధి ఉంటూన్న బెసీలికా ఆఫ్ బామ్ జేసెస్ ముఖ్యమైనవి.

రోమ్ నగరంలోని సెయింట్ పీటర్స్ నమూనాలో నిర్మించబడిన సెయింట్ కెజెటాన్ చర్చ్, లేడీ ఆఫ్ రోసరీ చర్చ్, చర్చ్ సెయింట్ అగస్టీన్ మొదలైన క్రైస్తవ ఆలయాలు కూడా ముఖ్యమైనవే. చాపెల్స్ కొయ్య అంచులతో, పుష్పాలంకరణలతో ఉన్నాయి. చాలా వరకు విగ్రహాలు కొయ్యతో చాలా నైపుణ్యంగా చెక్కబడి రంగులు వేయబడినవే ఉన్నాయి. కొన్ని ఆలయాలకు అనుబంధంగా 1572 నుంచి చెక్కు చెదరకుండావున్న సెయింట్ అగస్టీన్ టవర్‌లాంటి కాన్వెంట్లు కూడా ఉన్నాయి. కొన్ని పూర్తిగానూ, పాక్షికంగానూ శిథిలావస్థలో ఉన్నాయి.

1986లో యునెస్కో గోవా క్రైస్తవ ఆలయాలను, కాన్వెంట్లను ఆసియాలో క్రిస్టియన్ మిషనరీల అందమైన ఆలయ నిర్మాణాల కృషికి విశిష్టమైన ఉదాహరణలుగా గుర్తించి ప్రపంచ వారసత్వ స్థలాల జాబితాలో స్థానం కల్పించింది.

సేకెథడ్రల్

బామ్ జేస్