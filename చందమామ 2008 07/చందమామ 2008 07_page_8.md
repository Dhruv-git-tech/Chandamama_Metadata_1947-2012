# మీ అభిప్రాయం కావాలి

తెలుగు, తమిళ భాషల తరవాత ప్రారంభించబడిన కన్నడ చందమామ ఈ సెలతో అరవై వసంతాలు పూర్తిచేసుకుంటున్నది. తక్కిన భాషలు మునుముందు ఒక్కొక్కటిగా అరవైయేళ్ళ సంబరాలు జరుపుకోనున్నాయి.

ఉన్నతమైన భారతీయ సంస్కృతీ విలువలను బాలబాలికలకు అందించి, వారిని ఉత్తమ పౌరులుగా తీర్చిదిద్దడానికి చందమామ చేస్తున్న కృషి అందరికీ తెలిసినదే.

ఇటీవల ఒక పాఠకుడు, “నేను సంస్కృత చందమామ చదవడం ప్రారంభించాను. దానినే హిందీలో కూడా చదివినట్టయితే సంస్కృతాన్ని మరింత సులభంగా నేర్చుకోవచ్చు కదా? రెండు భాషలలోనూ ఒకే విధమైన కథలూ, శీర్షికలూ ఉంటాయా? తెలియజేయండి,” అని ఉత్తరం రాశాడు.

చందమామను మాతృభాషలో చదువుతూ, మరిన్ని భాషలను నేర్చుకునే అవకాశాన్ని పాఠకులకు కల్పించాలన్నది చందమామ వ్యవస్థాపకుల లక్ష్యాలలో ఒకటి. ఆ విధంగా దేశ ప్రజలలో ఐకమత్యాన్ని పెంపాందించవచ్చని చందమామ దృఢంగా విశ్వసిస్తున్నది.

సరళ సుందరమైన శైలిలో ఉత్తమ బాలసాహిత్యాన్ని పాఠకులకు అందించాలన్నది చందమామ ఆశయం. ఆ దిశగానే అరవైయేళ్ళకు పైగా ముందుకు సాగుతున్నది. సమర్థలైన రచయితల సహకారం, సంపాదకుల కృషిఫలితంగానే ఇది సాధ్యమవుతున్నది.

పత్రిక విజయానికి పాఠకుల ఆదరణే ప్రధానకారణం అన్నది మరువరాని సత్యం. అందువల్ల పాఠకుల అభిప్రాయం తెలుసుకోవలసిన అవసరం ఏర్పడింది. ప్రస్తుత ధోరణిలోనే పత్రికకొనసాగాలా? ఏవైనా మార్పులు చేర్పులు కావాలని ఆశిస్తున్నారా? కావాలంటే ఎలాంటి మార్పులు చేర్పులు కోరుకుంటున్నారు? మీ అభిప్రాయాలను మాకు తెలియజేయండి. మీ అభిమాన పత్రికను మరింత ఆకర్షణీయంగా తీర్చిదిద్దడానికి అది ఉపకరించగలదని ఆశిస్తున్నాం!

సంపాదకుడు : విశ్వం

Visit us at : http://www.chandamama.com