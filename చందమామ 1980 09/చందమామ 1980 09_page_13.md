వీడు మహాశక్తి మంతుడై వుండవచ్చను కున్నాడు, సమరసేనుడు.

ఇప్పుడు సరస్సుతీరం నుంచి, యీ భయంకర మాంత్రికుడి కంట బడకుండా తప్పించుకోవటం ఎలా? అన్న ఆలోచనలో పడ్డాడు, సమరసేనుడు. అంతలో ఒక సైనికుడు, ''సేనానీ, మనలాగా రెండు కన్నులు కాకుండా, వీడికి నాలుగు కన్నులున్నట్టున్నదే!'' అన్నాడు.

సమరసేనుడు జవాబివ్వబోయేంతలో మరొక సైనికుడు, మొదటివాడి కేసి కోపంగా చూస్తూ, ''వాడికి నాలుగు కళ్ళున్నట్టు తెలుస్తూనే వున్నది గదా? వాడి పేరే చతుర్భేత్తుడాయె,'' అన్నాడు.

సమరసేనుడు, సైనికుల మాటలు ఒక పక్క వింటూనే, ముందు కర్తవ్యం గురించి ఆలోచించసాగాడు. కొంచెం సేపు తరవాత అతడు సైనికుల కేసి తల తిప్పి, ''ఇప్పటి మన విషమస్థితి మీరే పాటి గ్రహించారో తెలుసుకునేందుకు అడుగుతున్నాను. మనం లోగడచూసిన ఏకాక్షమాంత్రికుడూ, యీ చతుర్భేత్తుడూ బద్దవైరులే కదా?'' అన్నాడు.

ఈ ప్రశ్నకు సైనికులలో ఒకడు తప్ప, మిగతా అందరూ అవునంటూ తలలు వూపారు. అనుమానం తీరని సైనికుడు, సమరసేనుడితో, ''సేనానీ! మీరు మరోలా అనుకోకపొతే, ఒక చిన్న సంశయం తీర్చుకోవాలని వున్నది.'' అన్నాడు.

''ఏమిటా సంశయం? నువ్వేకాదు, మిగతావాళ్లు కూడా వాళ్ళక్కలిగిన సంశయాలగురించి అడగవచ్చు. ఇలాంటి ఆపదసమయంలో, ఒక్కడి మాట మీద పొవటం కన్న, అందరం కలిసి ఆలోచించి, ఒక నిర్ణయానికి రావటమే శ్రేయసక్రరం,'' అన్నాడు సమరసేనుడు.

''సేనానీ, తమరు ఏకాక్షి మాంత్రికు డికీ, చతుర్భేత్తుడికీ మధ్యగల వైరాన్ని మనకు అనుకూలంగా వినియోగించు కుందామని ఆలోచిస్తున్నారా? ఆలా అయితే, నా దొక చిన్న సలహా. సింహానికీ,