వీరన్న ఇంటికిపోయి, తన భార్యతో, '‘మన నాలుగోవాణ్ణి చంపేస్తే ధనయోగం సిద్ధిస్తుంది,'’ అన్నాడు.

వీరన్న భార్య నెత్తీ నోరూ బాదుకుని, మొగుణ్ణి రాక్షసుడని తిట్టింది. భార్యా భర్తలిద్దరూ పోట్లాడుకున్నారు. వీరన్న తన నాలుగో కొడుకును చప్పున ఎత్తుకుని అడవిలోకి పారిపోయాడు. చుట్టుపక్కల వాళ్ళు వీరన్నను తరిమి పట్టుకుని, రాజ భటులకు అప్పగించారు.

వీరన్నను ఖైదులో పెట్టారు. రోజూ అతన్ని వింతమృగం లాగా చూడటానికి జనం వచ్చి, అతన్ని నానా తిట్లూ తిట్ట సాగారు. ధనదాహం తగ్గిపోగానే వీరన్నకు తాను ఎంత భయంకరమైన పని తల పెట్టాడో అర్థమై, పశ్చాత్తాపం కలిగింది.

ఒక రోజు మునివచ్చి, న్యాయాధికారితో, '‘వీరన్న కొడుకును చంపటానికి సిద్ధ పడ్డాడంటే దానికి కారణం, నా మాటలను అతను సరిగా అర్థం చేసుకోలేదు. అతన్ని విడిచిపెట్టవచ్చు,'' అన్నాడు.

ముని మాటమీద వీరన్నను విడిచి పెట్టారు. ముని అతనితో, '‘నీకు నిజంగా ధనయోగం కలగాలంటే—'’ అని ఏదో చెప్పబోయాడు.

వీరన్న చెంపలు వేసుకుని, '‘స్వామీ, నాకు ఏయోగమూ అవసరం లేదు. నన్ను ఖైదులో పెట్టిన తరవాత నా భార్యా, బిడ్డలూ ఎలా బతుకుతున్నారోనని చాలా దిగులుపడి ఉన్నాను. నా రెక్కల కష్టం నాకు చాలు,'' అన్నాడు.

ముని నవ్వి, '‘ఎందుకొచ్చిన ధన యోగం? సోముడి గతి ఎలా ఉన్నదో చూశావా? అతడికి పాపం మనశ్శాంతి లేదు. అతని కాలమంతా డబ్బుకు కాపలా కాయటంతో లే సరిపోతున్నది. బంధుమిత్రులను తృప్తిపరచలేక, వాళ్ళ అసూయను సహించలేక పిచ్చెత్తి పోతున్నాడు. తన భార్య తన సొత్తును పుట్టింటి వాళ్లకు దోచిపెట్టుతుందేమోనని మరొక భయం! అతనికంటే నువు ఎంతో సుఖిప్రాణివి!'' అన్నాడు.