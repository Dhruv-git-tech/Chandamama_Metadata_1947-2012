ఆ మాటకు ఆమోద సూచకంగా, సభికుల నుంచి హర్షధ్వానాలు వినిపించాయి.

రాజు ఒక్కక్షణం ఉలిక్కిపడ్డాడు. హడావు డిగా విజయుడికి వెయ్యి వరహాలిచ్చి పంపేసి, అతడు గీసిన చిత్రపటాన్ని తన గదిలో పెట్టించాడు.

ఆ తరవాత ఆలోచనలో పడ్డ రాజు, ప్రతి రోజూ నిద్రలేవగానే ఆ చిత్రాన్ని ఒకసారి చూసేవాడు. ఆ చిత్రంలో లాగా తాను కోపి ష్ఠిగా, వికారంగా ఉండకూడదనుకుని రోజంతా ప్రశాంతంగా ఉండడానికి ప్రయత్నించ సాగాడు. ఎప్పుడైనా కోపం వచ్చినా చిత్రపటాన్ని గుర్తుచేసుకోగానే, అది నీళ్ళు చల్లిన పాలపొంగులా తగ్గిపోయేది. ఆ విధంగా కొన్నాళ్ళకు రాజులోని పిచ్చికోపం పూర్తిగా తగ్గిపోయింది. దాంతో విజయుణ్ణి పిలిపించి మళ్ళీ తన చిత్రపటం గీయమన్నాడు.

అందుకు విజయుడు, “మహారాజా, ఇప్పుడు తమ చిత్రుటం గీయవలసింది నేను కాదు; నాగవర్మ. తమరు అనుమతిస్తే, అతడు తమ చిత్రాన్ని అద్భుతంగా చిత్రించగలడు. అంతెందుకు? అతడు మొదట గీసిన చిత్రపటాన్నే ఇప్పుడు తమరు ఒకసారి తిలకించండి. అందులోని ప్రశాంత గాంభీర్యం, ఆ చిత్రకారుడి అద్భుత కళానైపుణ్యాం తమకే అవగతమవుతాయి,” అన్నాడు.

తోటి కళాకారుడి పట్ల విజయుడికున్న అభిమానాన్ని అభినందించిన రాజు, నాగవర్మ తొలుతగీసిన చిత్రుటాన్ని తెప్పించి చూశాడు. నాగవర్మ అద్భుత కళానైపుణ్యాన్ని ప్రశంసిస్తూ, అతన్ని పిలిపించి ఆస్థాన చిత్రకారుడి పదవినిచ్చి ఘనంగా సత్కరించాడు.

బేతాళుడు ఈ కథ చెప్పి, “విజయుడు తన చిత్రాన్ని ఘోరంగా చిత్రించడని మండి పడ్డ రాజు ఉగ్రసింహుడు, మళ్ళీ విజయుడి చేతే తన చిత్రాన్ని గీయించుకోవడానికి నిర్ణయించడం; తన చిత్రాన్ని సరిగ్గా గీయలేదని కొరడా దెబ్బల శిక్ష విధించిన నాగవర్మను పిలిచి అదే చిత్రం గీసినందుకు అతన్ని సత్కరించడం విచిత్రంగా లేదా? అవి, ఆయనలో కరుడుగట్టిన నిరంకుశధోరణికీ, విచక్షణారాహిత్యానికీ దర్పణం పడుతున్నవి కదా? ఆ ఇద్దరు చిత్రకారులు గీసిన చిత్రాలలో ఉత్తమమైనదేదో నిర్ణయించలేని గందరగోళంతోనే రాజు ఉభయులనూ సత్కరించాడన్నది సుస్పష్టం కాదా? ఈ సందేహాలకు సమాధానం తెలిసి కూడా చెప్పకపోయావో నీ తలపగిలి పోతుంది,” అన్నాడు.