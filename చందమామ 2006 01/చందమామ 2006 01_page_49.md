గురువుగారినే అడగండి. ఆయన కిచ్చినంత జీతమూ తమరు నాకు కూడా దయచేయించాలి!” అన్నాడు.

రాజుకు కోపం వచ్చింది. కొంత సేపు మౌనంగా ఊరుకుని, “నువ్వు గుత్తిలుడి శిష్యుడివని నే నెరుగుదును గాని, ఆయనతో సమానమైన వైణికుడివని నే నెరగను. ప్రత్యక్షంగా చూస్తే తప్ప నమ్మను కూడాను,” అన్నాడాయన.

“కావలిస్తే తమరు నన్ను పరీక్షచేసి చూడండి,” అన్నాడు మూసిలుడు ఎంతో ధీమాతో.

“సరే, మీ ఇద్దరికీ వాద్యపోటీ ఏర్పాటు చేస్తాను. నీ వాద్యం మీ గురువు వాద్యంతో సమంగా ఉంటే నీకు కూడా ఆయనతో సమంగా జీతం ఇస్తాను. లేనిపక్షంలో నిన్ను ఆస్థానంలోకి రానిచ్చేదే లేదు. సమ్మతమేనా?” అని అడిగాడు రాజు.

మూసిలుడు అంగీకరించాడు.

గురు శిష్యులిద్దరికీ పోటీ ఏర్పాటయింది. ఇద్దరూ కొంతసేపు నెమ్మదిగా వీణవాయించారు. ఆ తరవాత ఒకరిని మించి ఒకరు

వాయించటానికి ప్రయత్నిస్తున్నారు. మధ్యలో బోధిసత్వుడి వీణాతంత్రి ఒకటి ఉన్నట్టుండి తెగింది. కాని ఆయన జరిగిన దానిని ఏ మాత్రం పట్టించుకోకుండా మిగిలిన తీగల మీదనే వాయిస్తున్నాడు. ఇది చూసి మూసిలుడు తన వీణతంత్రి ఒకటి బుద్ధిపూర్వకంగా తెంపేశాడు. మరికాస్సేపటికి బోధిసత్వుడి వీణాతంత్రులలో మరొకటి తెగింది. మూసిలుడు కూడా మరొక తంత్రి తెంపేశాడు. కొద్ది సేపట్లోనే బోధిసత్వుడి వీణతంత్రులన్నీ తెగిపోయాయి; మూసిలుడు తన వీణతంత్రులన్నీ తెంపేసుకున్నాడు. అయితే బోధిసత్వుడు తెగిపోయిన తంత్రులనే అద్భుత స్వరాలు పలికించ సాగాడు. కాని మూసిలుడు ఆ పని చెయ్యలేక బిక్క మొహం వేశాడు.

సభవారు బోధిసత్వుడి ప్రతిభను హర్షించి మూసిలుణ్ణి గేలిచేశారు.

మూసిలుడు ఆ అవమానాన్ని భరించలేక సభలో నుంచి తలవంచుకుని బయటికి వెళ్ళి, ఆ రోజే ఉజ్జయినీ నగరానికి ప్రయాణ మయ్యాడు.