వ్యవస్థాపకులు
చి. నాగిరెడ్డి - చక్రపాణి

# మహనీయుల జీవితాలు

నూతన సంవత్సరం ఆరంభమవుతోంది. మనకూ, మన బంధుమిత్రులకూ నూతన సంవత్సరంలో మంచి జరగాలని కాంక్షించడం సహజం. గత సంవత్సరంలో జరిగిన మంచి చెడ్డలను ఒకసారి మననం చేసుకుని, ఒకవేళ ఏవైనా అవాంఛనీయమైన సంఘటనలు జరిగివుంటే అవి పునరావృతం కాకూడదని ఆశించడం కూడా సహజమే.

పెద్దల మాటలు జీవిత అనుభవాన్నుంచి వచ్చేవి గనక, చాలా అమూల్యమైనవి. పెద్దల జీవితాల్లో జరిగిన ముఖ్యమైన విశేషాలను గురించి తెలుసుకోవడం చాలా ఆసక్తికరమైన అనుభవం. అలాంటి వాటిని గురించి చదవడం మన జీవితాలను ఎంతగానో ప్రభావితం చేస్తాయి. ఒక్కొక్కసారి మనకు తెలియకుండానే మన జీవితాలను కొత్తమలుపు తిప్పుతాయి. మహనీయుల అడుగుజాడలు మనకు దారిచూపే వెలుగు బాటలు!

ఈ సంచిక నుంచి 'మహనీయుల జీవితాల్లో ఆసక్తికర ఉదంతాలు' అనే కొత్త శీర్షికను ప్రారంభిస్తున్నాం. ఎనిమిదేళ్ళ నుంచి ఎనబైయ్యేళ్ళ వరకు గల యువ హృదయాలను ఆకట్టు కుని అలరించి, మంచి మార్గం చూపేవిగా ఇవి ఉండగలవని ఆశిస్తున్నాం.

దేశవ్యాప్తంగా స్వామి వివేకానంద జన్మదినమైన జనవరి 12వ తేదీని యువజన దినోత్సవంగా జరుపుకుంటూన్న సంగతి తెలిసినదే. భారత జాతిని జాగృతం చేసిన ఆ మహనీయుని జీవితంలో జరిగిన రెండు ఆసక్తికరమైన ఉదంతాలను గురించి ఈ సంచికలో తెలుసు కుంటాం. ఒక సంఘటన జరిగినప్పుడు దానిపట్ల మనకున్న దృక్పథం మారడంతో, దాని ప్రాముఖ్యత కూడా మారిపోతుందన్న సత్యాన్ని ఈ ఉదంతాలు విపులీకరిస్తాయి.

అందరికీ హృదయపూర్వక నూతన సంవత్సర శుభాకాంక్షలు తెలియజేస్తున్నాం.

సంపాదకుడు : విశ్వం

Visit us at : http://www.chandamama.org