పెద్దగా గర్జనచేస్తూ ఒక రాతి మీదికి ఎగిరి నిలబడింది.

“ఇదే ఏనుగుల కొలను, ఆ మొరుగు తున్నదే మచ్చల సింహం!” అంటూ జయ మల్లు పెద్దగా నవ్వాడు.

“అన్నీ వింతలే! ఈ సింహానికి ఆహారం చెయ్యటానికి బ్రహ్మదండి మాంత్రికుడు నన్ను ఇక్కడికి పంపలేదు గదా?” అనుకుంటూ కేశవుడు అనుమానంగా జయమల్లు కేసి చూశాడు. జయమల్లు తల ఎత్తి మచ్చల సింహం కేసి చూస్తూన్నాడు. సింహం కోరలు చాచి, పంజా ఎత్తి కర్ణకోరంగా గర్జించ సాగింది.

కేశవుడు సింహంకేసి ఓ క్షణకాలం పరీక్షగా చూశాడు. అది ఏ నిమిషాన్నయినా రాతి మీది నుంచి లేచి తన మీదికి లంఘించ వచ్చని అతడికి అనుమానం కలిగింది.

కేశవుడు ఇలా ఆలోచిస్తూనే విల్లంబులు పైకెత్తి మచ్చలసింహం తలకు బాణాన్ని గురి చేశాడు. అతడు వింటి తాడును బాగా లాగి బాణం వదలబోతున్నంతలో జయమల్లు, ‘ఓంకారి... ఆంకారి... మృగత్తెకట్టు ...’ అంటూ చప్పన కేశవుడికేసి తిరిగి, “ఏమిటి, నువ్వు చెయ్యబోతున్నది? నీ బాణంతో సింహాన్ని చంపగలననే అనుకుంటున్నావా? నేను కట్టుమంత్రం వేసి దాని నోరు మూయ బోతున్నాను. అయినా ఏదీ చూద్దాం, బాణం వదులు!” అన్నాడు పెద్దగా నవ్వుతూ.

కేశవుడు బాణాన్ని సింహం తలకు గురి చేసి వదిలాడు. బాణం రివ్వమంటూ పోయి దాని తలను తాకుతూనే గర్ మంటూ శబ్దించి, అంతదూరం గాలిలోకి ఎగిరి కొలను నీటిలో పడిపోయింది.

“చూశావా, నీ బాణం ఒకటి వృథా అయింది తప్ప, సింహానికి చీమ కుట్టినట్టయినాలేదు. ఇది బ్రహ్మదండి మాంత్రికుడి పెంపుడు సింహం. ప్రపంచంలో ఎక్కడా లేని ఈ మచ్చలసింహాన్ని తనే సృష్టించానని వాడు చెపుతుంటాడు. కాని నేను నమ్మను. వాడు మాంత్రికుడేగాని బ్రహ్మదేవుడు కాదు గదా? దీన్ని చిన్నపిల్లగా వున్నప్పుడే పట్టుకుని పైన ఏ చిరుతపులి చర్మాన్నో కుట్టివుంటాడని నా అనుమానం,” అన్నాడు జయమల్లు.

“ఒక జంతువుకు మరో జంతువు చర్మాన్ని తెచ్చి కుడితే, అది దాని శరీరంలో ఎలా కలిసిపోతుంది?” అన్నాడు కేశవుడు.

“అయితే, ఒకటి చేసివుంటాడు. ఇది చిన్నపిల్లగా దొరికినప్పుడే దాని శరీరాన్ని