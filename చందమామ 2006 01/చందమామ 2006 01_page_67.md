# విజ్ఞానం .... వినోదం .... వికాసం ....

## విజ్ఞాన వీచికలు :

### ఉపగ్రహాల పరిభ్రమణం

సమాచార సాంకేతిక రంగ అభివృద్ధికీ, పర్యావరణ పరిశీలనకూ, అంతరిక్ష పరిశోధనలకూ శాటలైట్స్ అనే కృత్రిమ ఉపగ్రహాలను అంతరిక్షంలోకి పంపడం చాలా అవసరం. భూమ్యాకర్షణ శక్తిని అధిగమించి ఈ ఉపగ్రహాలు అంతరిక్షంలో ఎలా పరిభ్రమించగలుగుతున్నాయో ఇప్పుడు చూద్దాం.

ఒక ఒడిసెలను తీసుకుని, అందులో గుండ్రని రాయిని ఉంచి, విసరడానికి ముందు కొంతసేపు వేగంగా తిప్పుతాము కదా? అలా తిప్పేప్పుడు రాయి మీద రెండు పరస్పర వ్యతిరేక శక్తులు పనిచేస్తాయి. ఒకటి తిప్పుతూన్న శక్తి, అంటే రాయిని మన నుంచి దూరంగా విసరడానికి ఉపయోగించే శక్తి. రెండవది ఒడిసెలను పట్టుకున్న శక్తి. అది రాయిని మనకేసి లాగి ఉంచుతుందన్న మాట. ఈ రెండు శక్తులూ సమం కావడం వల్ల ఒడిసెల తిరుగుతూ ఉంటుంది. తాడును వదలగానే రాయి ఎగిరిపోతుంది.

దాదాపు ఇలాంటి సూత్రమే ఉపగ్రహంలోనూ పనిచేస్తుంది. భూమి గురుత్వాకర్షణ శక్తి ఒకవైపు; ఉపగ్రహం తిరగడానికి పుట్టించే శక్తి మరోవైపు-దాన్ని ఒకే కక్ష్యలో పరిభ్రమించేలా చేస్తాయి. ఉపగ్రహం వేగం తగ్గి, భూమ్యాకర్షణ శక్తి ఎక్కువైనప్పుడు అది కక్ష్యను వదిలి భూమికేసి దూసుకువచ్చేస్తుంది!

## మన పరిసరాలు

### విలక్షణమైన తామరాకులు

మన జాతీయ పుష్పమైన తామర పువ్వు పలువిధాలుగా చాలా విలక్షణమైనది. అందమైన ఈ పువ్వు బురద నీటిలో పెరుగుతుంది. అయినా దీనికి బురద అసలు అంటదు. చాలా శుభ్రంగా ఉంటుంది. తామరాకుల ఉపరితలంలో ఉన్న ఒక ప్రత్యేక స్వభా వమే వీటినిలా నిర్మలంగా ఉంచగలుగుతున్నది. శక్తివంతవైస్తిన మైక్రోస్కోప్ కింద ఈ ఆకులను పరిశీలించి చూసినట్టయితే, ఆకు కణాల పైభాగం బొడిపెల్లా కనిపిస్తాయి. అందువల్ల గరుకుగా ఉంటుంది. మురికి రేణువులు ఆకు ఉపరితలంలో పూయబడినట్టున్న మైనపు స్ఫటికాల కొసల మీద మాత్రమే ఉంటాయి. గరుకుతనం, మురికి రేణువులూ ఆకుల పైభాగం మధ్య ఉన్న దూరాన్ని బాగా తగ్గిస్తాయి. మురికి రేణువులు, మైనపు స్ఫటికాల కొసల మీద మాత్రమే ఉండడం వల్ల, అవి ఆకుల ఉపరితలానికి కాకుండా, నీటి బిందువులకే గట్టిగా అంటుకుంటాయి. ఆకుల మీద నీళ్ళు పడినప్పుడు అవన్నీ శుభ్రంగా కొట్టుకుపోతాయి. గరుకుగా ఉన్న ఉపరితలాల మీద చక్కగా పనిచేసే ఈ విధానానికి 'లోటస్ ఎఫెక్ట్' అని పేరుపెట్టారు.