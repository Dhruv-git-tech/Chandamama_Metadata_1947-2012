పోయిన డబ్బు తిరిగి వస్తుందేమో! ఎవరు చూశారు?” అంటూ వాడు జూదశాలలవైపు పరిగెత్తాడు.

“అందులో నాకు సగం వాటా ఉన్నది,” అంటూ రెండోవాడు మొదటి వాడి వెనక పరిగెత్తాడు.

గంగయ్య దుర్గయ్యతో, “ఇదేమిటి? ఎంతో డబ్బు జూదంలో పోగొట్టుకున్నందుకు ఏడుస్తున్నవాడు, ఒక్క రూపాయి దొరకగానే మళ్ళీ జూదం ఆడటానికి పరిగెత్తాడు,” అన్నాడు.

దుర్గయ్య మాట్లాడలేదు.

మరి కొంచెం సేపటికి ఒక కట్టెలమోపు వాడు బావికేసి వస్తూ కనిపించాడు.

దుర్గయ్య ఒక చిన్న డబ్బుల సంచీ తీసి, కట్టెలవాడికీ, బావికీ మధ్య దారిలో పడేటట్టు విసిరాడు.

కట్టెలవాడు, “ఈ కట్టెలు అమ్మేదెప్పుడు? ఇంటికి చేరి, గంజి కాచుకునేదెప్పుడు?” అనుకుంటూ కట్టెలమోపు దింపి, బొక్కెనతో నీళ్ళు తోడి తాగి, మోపు ఎత్తుకుని సంత కేసి వేగంగా వెళ్ళాడు.

“ఇదేమిటి? దారిలో డబ్బు సంచీ పడి ఉంటే దానికేసి చూడనైనాలేదు!” అన్నాడు గంగయ్య.

“నీ గుప్తదానం అపాత్రులకు దొరికి ఎంత హాని చేసిందో చూశావా? శ్రమ పడకుండా, అయాచితంగా దొరికే డబ్బు విలువ తెలిసిన వాళ్ళు చాలా అరుదు. వయసు మళ్ళిన సాధువుకు డబ్బు మూట చూడగానే బుద్ధి వక్రించింది. ఆ మూటలో ఉన్నది చిల్లపెంకు లని కూడా చూసుకోకుండా వాడు సుఖాల మీదికి దృష్టిమళ్ళి వెళ్ళాడు. అలాగే రూపాయి చూడగానే జూదగాడికి కలిగిన జ్ఞానోదయం కాస్తా పోయింది. నిజంగా డబ్బుతో బాగుపడే అర్హతగల వాడికి తేరగా వచ్చే డబ్బు దృష్టే లేదు. కట్టెలవాడు తన శ్రమఫలితం మీదే ఆశలు పెట్టుకున్నాడు!” అన్నాడు దుర్గయ్య.

“అయితే నేను ఇన్నేళ్ళూ చేసిన గుప్త దానం బూడిదలో పోసినపన్నీరేనా?” అన్నాడు గంగయ్య ఎంతో విచారపడిపోతూ.

“లేదు, అదంతా నేను తీసి భద్రం చేస్తూ వచ్చానులే. దానితో శాశ్వతంగా మన పేర ఒక పాఠశాల ఊళ్ళో కట్టిద్దాం,” అన్నాడు దుర్గయ్య.