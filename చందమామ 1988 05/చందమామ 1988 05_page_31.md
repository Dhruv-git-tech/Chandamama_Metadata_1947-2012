ఆత్మాహుతి

ధర్మగిరి రాజుగారి ఖాజానాలోనుంచి వెయ్యి బంగారు నాణాలు, ఎవరో దొంగిలించారు. ఆ దొంగను పట్టుకునే బాధ్యత యుక్తివర్మకు అప్పగించాడు రాజు. ఆయితే, యిందుకాయన, ఒక షరతు పెట్టాడు. యుక్తివర్మ దొంగను రెండవరోజు సూర్యాస్తమయం లోపల పట్టుకోవాలి. అలా చేయలేకపోతే, యుక్తివర్మ సంకోచించకుండా ఆత్మాహుతి చేసుకోవాలి.

ఇందుకు యుక్తివర్మ ఒప్పుకుని, “మహారాజా, ఒకవేళ నేను దొంగను పట్టుకోలేకపోతే, నా ఆత్మాహుతి తర్వాత అతణ్ణి మంత్రుల్లో ఒకడుగా నియమించాలి. ఎందుకంటే—దొంగతనం చేసి, నా అంతవాడికే పట్టుబడలేదంటే, అతడు మహామేధావి అయివుండాలి,” అన్నాడు.

రెండవరోజు సూర్యాస్తమానం కావడానికి, యింకా కొన్ని ఘడియులే వున్నాయి. ఆ సమయంలో నిండుకొలువు దీర్ఘివున్న రాజుగారితో యుక్తివర్మ, “మహారాజా, నాకు దొంగ పట్టుబడ లేదు. నేను ఆత్మాహుతి చేసుకోబోతున్నాను. నేను కోరిన విధంగా, ఆ దొంగను మంత్రిని చేసి, నా ఆత్మకు శాంతి కలిగించండి,” అన్నాడు.

“అయితే, నన్ను మంత్రిగా నియమించండి, మహారాజా!” అంటూ కోశాధికారి ఆనందంగా లేచి నిలబడ్డాడు.

రాజుగారు అజ్ఞాపించగానే, భట్టులు కోశాధికారిని బంధించారు. యుక్తివర్మను ఎంతగానో మెచ్చుకుని, రాజు అతణ్ణి మంత్రిగా నియమించి సత్కరించాడు.

—వడ్లమన్నాటి కుటుంబరావు