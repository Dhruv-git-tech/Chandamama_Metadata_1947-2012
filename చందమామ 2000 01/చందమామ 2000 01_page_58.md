అప్పులవాళ్ళ బాధ

ఒకానొక గ్రామంలో నరసింహం అనే గ్రామాధికారి, గ్రామ మధ్యంలో వున్న రావిచెట్టు అరుగు మీద తీరిగ్గా కూర్చుని, గ్రామస్తులతో పిచ్చాపాటీ మాట్లాడుతూండగా గరుడయ్య అనే వడ్డీ వ్యాపారి, ఆయనదగ్గిరకు వచ్చి, “అయ్యా, నేను సర్వనాశనం అయిపోకుండా, తమరే న్యాయం చెయ్యాలి!” అన్నాడు చేతులు జోడిస్తూ.

దానికి న్యాయాధికారి, అతడికేసి చిరాగ్గా చూస్తూ, “నేను ఈ చుట్టుపక్కల రెండు, రెండు నాలుగు గ్రామాలకు న్యాయాధికారిని, నరసింహం అనే పేరు న్యాయానికి మరో పేరని, అందరూ చెప్పుకుంటారని విన్నాను. ఒకవేళ, నువ్వు నా న్యాయబుద్ధిని శంకించడం లేదు గదా?” అన్నాడు.

ఇది విని వడ్డీవ్యాపారి బిక్కమొహంతో, “అయ్యా, ఎంతమాట! తమరి న్యాయబుద్ధిని శంకించడమా,” అని పక్కగ్రామంలో శంకరయ్య అనేవాడు, తన దగ్గర ఏడువందలు అప్పుగా తీసుకుని, రెండేళ్ళుగా వడ్డీ యివ్వకపోగా, అసలుకే ఎసరు పెట్టేలావున్నాడని చెప్పాడు.

వెంటనే నరసింహం, గ్రామ నౌకరును పిలిచి, అ శంకరయ్యను చేతులు కట్టి మరీ తన దగ్గరకు లాక్కురమ్మని చెప్పాడు.

గ్రామనౌకరు పోయి, తేలిగ్గా శంకరయ్యను పట్టుకుని, గ్రామంకేసి తీసుకురాసాగాడు.

అది మండు వేసవికాలం కాలిబాట పక్కన ఒక చింతచెట్టు కనబడగానే గ్రామనౌకరు, శంకరయ్యతో, “ఎండ భరించడం కష్టంగా వున్నది. అ చింతచెట్టుకింద కానేపు కూర్చుని వెళదాం,” అన్నాడు.

ఇది వింటూనే శంకరయ్య గాభరా పడిపోతూ, “ఎండ అని యిక్కడ ఆగితే చిక్కుల్లో పడిపోతాను. చూశావా, ఈ చుట్టూ కనబడే నాలుగైదాళ్ళలో, వడ్డీ వ్యాపారుల దగ్గర అప్పులు చేశాను. వాళ్ళల్లో ఎవరైనా వచ్చి నన్ను వాళ్ళగ్రామంకేసి లాక్కుపోగలరు. నన్ను తొందరగా మీ గ్రామంకేసి తీసుకుపో,” అన్నాడు.