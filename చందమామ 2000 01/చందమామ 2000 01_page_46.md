వేరినా, నెరవేరకపోయినా కూడా నీకు అతిథ్యం ఇవ్వటం మా విధి. అందుచేత నువ్వు మా అతిథ్యం స్వీకరించి తీరాలి,” అని దుర్యోధనుడు మళ్ళీ అన్నాడు.

కృష్ణుడు నవ్వి, “ఇష్టమున్నవారితోనూ, అపదలో ఉన్నప్పుడూ భోజనం చెయ్య వచ్చు. దుర్యోధనా, నీకు మా పట్ల ప్రీతి లేదు, మేము అపదలలోనూ లేము. మాకూ, మీకూ మధ్య వైరం ఉన్నది గనక నువ్వు నాకు అతిథ్యం ఇవ్వరాదు, నేను పుచ్చుకోనూ రాదు. నీకు పాండవుల మీద అకారణ వైరం ఉన్నది. వారేమో నాకు ప్రాణాలవంటివారు. వారి వల్ల ఒక్క అధర్మంగాని జరిగినట్టు ఎవరూ చెప్పలేరు. వారిని ద్వేషిస్తున్నావంటే నన్నూ ద్వేషి స్తున్నట్టే! అందుచేత నీ అతిథ్యం స్వీకరించమని నన్ను ఒత్తిడి చెయ్యకు,” అని చెప్పి అక్కడి నుంచి బయలుదేరి, ద్రోణుడు, కృష్ణుడు, భీష్ముడు మొదలైన వారు వెంటరాగా, విదురుడి ఇంటికి వెళ్ళాడు.

తన వెంట వచ్చిన వారినందరినీ వారి వారి ఇళ్ళకు పంపి, కృష్ణుడు విదురుడి ఇంట భోజనం చేశాడు. భోజనానంతరం కృష్ణుడితో విదురుడు, “కృష్ణా, నువ్వు ఇక్కడికి రావటం అంత మంచిది కాదని నాకు తోస్తున్నది. దుర్యోధనుడు అన్ని ధర్మాలనూ అతిక్రమించాడు. అతని మనస్సు యుద్ధం మీదే ఉన్నది గాని, శాంతి మీద లేదు. కర్ణుడు ఒక్కడే పాండవ బలాలన్నిటినీ గెలుస్తాడనుకుంటున్నాడు గనక, అతను శాంతికి ఒప్పుకోడు. అతనికి సైనిక బలం కూడా చాలా హెచ్చుగా

ఉన్నది. అందుచేత నువ్వు ఏమి చెప్పినా అతని తలకు ఎక్కదు. అతనికి అండగా వచ్చిన రాజులలో నీకు శత్రువులు చాలామంది ఉన్నారు. వాళ్ళమధ్యకు నువ్వు వెళ్ళటం నాకెంత మాత్రమూ ఇష్టం లేదు. నీ మీది అభిమానంతో చెప్పాను గాని, నీ ప్రభావమూ, పౌరుషమూ తెలీక కాదు,” అన్నాడు.

దానికి కృష్ణుడు విదురుడితో, “స్నేహితుడు చెప్పదగిన మాట చెప్పావు. నువ్వన్నట్టు జరుగుతుందని తెలిసే నేను వచ్చాను. అయినా శాంతి కోసం శాయ శక్తులా ప్రయత్నించి, ఉభయపక్షాలకూ నాశనం కలగకుండా చూడటం నా ధర్మం. లేకపోతే సర్వనాశనం జరుగుతూ ఉంటే కృష్ణుడు చూస్తూ ఊరుకున్నాడన్న మాట వస్తుంది. నాకు వచ్చిన భయం ఏమీ