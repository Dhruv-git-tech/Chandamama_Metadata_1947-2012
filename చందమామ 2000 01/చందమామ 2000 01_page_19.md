మాధవ సేనుడిలో వున్న ఆ ఒకేఒక్క బల హీనతను పునాదిగా చేసుకుని, తన కోటను నిర్మించుకోవడానికి నిశ్చయించుకున్న మరాఠుడు, మాఘుధుద్ధ సప్తమినాడు, తమ కులదైవమైన సూర్యభగవానుడికి జరిగే రథోత్సవానికి రావలసిందిగా, మాధవ సేనుడికి ప్రత్యేక అహ్వానం పంపాడు.

అంతకు ముందు ఎన్నడూ రాని, ఆ అహ్వానానికి కాస్త ఆశ్చర్యపడినా, భగవ త్కార్యం కనక, సకుటుంబంగా చంపక దేశానికి బైలుదేరాడు, మాధవ సేనుడు.

చంపక రాజులు ప్రతి ఏటా, ఆ రథోత్స వాన్ని అత్యంత వైభవంగా జరుపుతారు. రథసప్తమినాటి ప్రాతఃకాలానే సూర్యదేవుడి బంగారు విగ్రహాన్ని రథంలో వుంచి, ముఖ్య వీథులన్నిటా ఊరేగిస్తారు. ఆ ఊరేగింపులో ప్రత్యేకత ఏమిటంటే, సూర్యభగవానుడు ఊరేగే ఆ రథానికి గుర్రాలు వుండవు! రథానికి పూన్చవలసిన ఏడు గుర్రాలకు బదులుగా, రాజ

కుటుంబంలో ముఖ్యులైన ఏడుగురు పురుషులు, రథానికి కట్టిన ఏడు తాళ్ళను లాగుతారు. ఆ ఏడుగురిలో చంపక దేశపు మహారాజూ, యువరాజూ తప్పనిసరిగా వుంటారు. మిగిలిన ఐదుగురినీ మహారాజు నిర్ణయిస్తారు.

ఆనవాయితీగా ప్రతి ఏటా జరిగే, ఈ ఉత్సవాలలో, ఈసారి మరాఠుడు, మాధవ సేనుణ్ణి ఏడుగురిలో ఒకడుగా ప్రకటించి, ఒక తాడును తనే స్వయంగా మాధవ సేనుడి నడుముకు అమిత గౌరవంతో కట్టి అతడి పక్కల ఇరువైపులా వున్న రెండు స్థానాలనూ తనకూ, కొడుకు చక్రభూపతికీ కేటాయించాడు.

తొలిసారిగా రాజకుటుంబానికి చెందని వ్యక్తి, సూర్యుడి రథాన్ని లాగబోవటం, స్వయంగా మహారాజే ఆనవాయితీని భంగపరచటం చూసిన ప్రజల్లో గుస గుసలు చెలరేగాయి.

అది గమనించిన మరాళభూపతి, ప్రజలనుద్దేశించి సమ్మోహనంగా ప్రసంగిస్తూ, “అత్యంత గౌరవనీయుడైన ఈ కాళింది ప్రభువు, ప్రత్యేకంగా రథోత్సవం కోసమే, మనదేశానికి వచ్చిన మన అతిథి! పిలువగా వచ్చిన అతిథి, కుటుంబ సభ్యులకంటే గౌరవనీయుడనీ, ఆయనకు జరగవలసిన మర్యాదలన్నీ, ఆ స్థాయిలోనే జరపాలనీ