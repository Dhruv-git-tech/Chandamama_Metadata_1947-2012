కొంత కాలం శిలాప్రతిమలనూ, హంసలనూ ఇక్కడనే వుండనివ్వండి. సమయం చూసి వాళ్ళను ఇళ్ళకు చేరుస్తా.'' అన్నాడు.

ఇందుకు కవలసోదరులు ఒప్పుకోగా, వాళ్ళను మళ్ళీ శిలాప్రతిమలుగానూ, హంసలుగానూ మార్చి, ఎవళ్ళ చోటుల్లో వాళ్ళను వుంచాడు.

ఇంతలో రాకసుడు వచ్చేశాడు. వాడు వస్తున్న సంగతి గ్రహించి గడ్డపువాడి ఆకారంలో వున్న ఉదయనుడు తన దగ్గిర వున్న భస్మం తీసి, తన సోదరుల పైనా, గడ్డపు వాడి పైనా చల్లాడు. రాకసుడు సరీగా అక్కడికి వచ్చి చేరుకునే సరికి, గడ్డపువాడి వేషంలో ఉదయనుడు మాత్రం నిలిచి వున్నాడు. వాడు తన సేవకుడైన గడ్డపువాడే సనుకుని రాకసుడు, '' ఆ కోతి మూక ఏమైంది?'' అని కోపంగో అడిగాడు.

'' ఏమవుతారు? ముగ్గుర్నీ పీక నులిమి చంపేశాను, '' అన్నాడు ఉదయనుడు.

'' ఏరీ, ఎక్కడ వాళ్ళు?'' అని అత్రంతో ప్రశ్నించాడు రాకసుడు.

'' చూపుతాను, రా!'' అంటూ రాకసుడిని ఒక పాడు బావి దగ్గిరికి వెంట బెట్టుకు వెళ్ళి, తొంగి చూడమన్నాడు ఉదయనుడు.

అత్రం కొద్దీ రాకసుడు బావిలోకి తొంగి చూడబోయాడు. అంతకు ముందు గానే ఉదయనుడు, ఆ బావి ఒడ్డున తన కత్తి దాచి వుంచాడు. ఎప్పుడైతే రాకసుడు తొంగి చూడబోయాడో, సర్రున కత్తి దూసి ఒక్క వేటు వేశాడు ఉదయనుడు. రాకసుడితల తెగి బావిలో పడింది గాని, చిత్రమేమిటో, రాకసుడికి మరొక తల మొలుచుకు వచ్చింది.

రాకసుడు గిరుక్కున తిరిగి, గడ్డపు వాడి వేషంలో వున్న ఉదయనుడిని గుప్పిటిలో పట్టి. '' ఎంత ద్రోహం! నా ఉప్పు తింటూ, నాకే ముప్పు తల పెట్టావా?'' అంటూ అతణ్ణి బావిలోకి విసిరివేశాడు. —(ఇంకా వుంది.)