యజమాని మళ్ళీ పడుకుంటూ, “ఇంకే మమ్మగార్రా, పిచ్చి వెధవా? ఆవిడ వాకిలి బయటుందంటే ఎలా నమ్ముతా నురా? మన గుర్రాలు మెట్లుక్కి మేడమీది కొస్తున్నా యన్నా నమ్ముతానేమో కానీ!” అన్నాడు.

నౌకరు ఒక చేత దీపం పట్టుకుని, రెండో చేత్తో బుర్ర గోకున్నాడు. అమ్మగారిని లోపలికి రానివ్వాలో వద్దో అయ్యగారు మొత్తం మీద చెప్పాడుకాదు!

ఇంతలో వాడికి మెట్ల మీద పెద్ద చప్పుడు వినిపించింది.

నౌకరు లాంతరు తీసుకుని మెట్ల దగ్గిరికి పరిగెత్తుకుపోయి చూసేసరికి, యజమానికి గల రెండు తెల్ల గుర్రాలూ మెట్లుక్కి వస్తూండటం కనిపించింది.

వాడు యజమాని దగ్గిరికి తిరిగి పోయి, “బాబూ, బాబూ! మన గుర్రాలు మెట్లుక్కి మేడ మీదికి వస్తున్నాయి!” అన్నాడు కంగారుతో.

మెట్లు కొయ్యవి. రెండు గుర్రాలు వాటి పైగా ఎక్కి వస్తుంటే ఆయే చప్ప డంతా యింతా కాదు. యజమాని కింకేమైనా సందేహం ఉంటే గుర్రం సకిలింపు కూడా వినిపించింది.

యజమాని పక్కమీద నుంచి చివాలున లేచి, నౌకరు చేతి లాంతరు లాక్కుని, గబ గబా కిందికి దిగి వెళ్ళాడు. సింహద్వారం బార్లా తెరిచాడు. బయట చీకట్లో మొదట ఎవరూ లేనట్టే ఉంది. సన్నని రోదనం వినపడి కిందికి చూస్తే ఆయనకు తన భార్య కుప్పకూలి ఉండటం కనబడింది.

గుండె దడదడ లాడుతూ ఆయన తన భార్యను తన చేతులలో ఎత్తుకుని లోపలికి తెచ్చి ఉపచారాలు చేశాడు. తెల్లవారే సరి కల్లా ఆమె మామూలు మనిషి అయింది. ఆమె ప్రాణాలతో తిరిగి వచ్చినందుకు పిల్లలూ, బంధువులూ పొందిన ఆనందం ఇంతా అంతా కాదు.