వ్యాపార రహస్యం!

హౌలాపురిలో వుండే దుర్గయ్య, ఒక పచారీ దుకాణం యజమాని. న్యాయంగా సరుకులు తూచియిస్తాడని అతనికి మంచివేరు. అతడి వ్యాపారం లాభసాధనిగా జరుగుతూండగా, సుగంధపురి నుంచి వచ్చిన మల్లయ్య అనే వ్యాపారి, దుర్గయ్య దుకాణానికి ఎదురుగా, తనూ ఒక పచారీ దుకాణం తెరిచాడు. కొద్దిరోజుల్లో మల్లయ్య దుకాణానికి గిరాకీ పెరిగి పోయింది. దుర్గయ్య దుకాణానికి ఎంతో కాలంగా ఖాతాదారులుగా వున్నవాళ్ళు కూడా, మల్లయ్య దుకాణంలో సరుకులు కొనడం మొదలుపెట్టారు. క్రమంగా దుర్గయ్య వ్యాపారం తగ్గుముఖం పట్టింది.

ఇలా ఎందుకు జరిగిందో, ఎంత ఆలోచించినా దుర్గయ్యకు అంతుబట్టలేదు. ఇద్దరి దుకాణాల్లోని సరుకులూ ఒకే నాణ్యత కలవి. ఎందువల్లనంటే – ఇద్దరూ సరుకులు టోకుగా పట్టణంలోని విశ్వేశ్వరయ్యశెట్టి దగ్గర నుంచే కొనితెస్తూంటారు.

దుర్గయ్య ఒకనాడు ఉండబట్టలేక, మల్లయ్యను దీన్ని గురించి అడిగాడు. మల్లయ్య చిరునవ్వు నవ్వి, “దుర్గయ్యా! ఇది వ్యాపార రహస్యం. అయినా, తోటి వ్యాపారివి అడిగావు గనక చెపుతున్నాను. నువ్వు సరుకులు తూచేటప్పుడు, ముందుగానే సిబ్బెలో ఎక్కువవేసి, తూకానికి తగ్గట్టుగా అందులోంచి కొంచెం, కొంచెంగా సరుకు తీసేస్తూండడం, నేను గమనించాను. కాని, నేను సిబ్బెలో ముందుగా తక్కువ సరుకు వేసి, తూకానికి తగ్గట్టు మరి కొంచెం, కొంచెంగా వేస్తూంటాను. ఖాతాదారులు నువ్వు సరుకు తగ్గించేస్తున్నా వన్న భావనలోనూ, నేను సరుకు ఎక్కువయిస్తున్నానన్న భావనలోనూ వుంటున్నారు. కాని, ఇద్దరం ఒకే రకంగా యిస్తున్నాం. అదే నీకూ, నాకూ తేడా!” అన్నాడు.

ఈ రహస్యం తెలిసిన దుర్గయ్య, తనూ అదేపద్ధతి అవలంబిస్తూ, మల్లయ్యతో సమానంగా వ్యాపారం సాగించాడు.

- కోనే నాగవెంకట ఆంజనేయులు