“దేనిని గురించి ఆలోచిస్తున్నావు?” అని అడిగాడు వర్తకుడు.

“గులాబీలకోసం వెళితే, అక్కడ ముళ్ళు మాత్రమే కనిపిస్తే ఏం చేయాలా? అని ఆలోచిస్తున్నాను,” అన్నాడు యూసఫ్.

“ముళ్ళను ముట్టుకోకుండా వచ్చిన దారిన తిరిగి వెళ్ళిపోవడమే!” అని చెప్పి, యూసఫ్ మెలకువతో ఉన్నాడన్న తృప్తితో మళ్ళీ నిద్రకు ఉపక్రమించాడు వర్తకుడు.

రెండుగంటలుగడిచాయి. వర్తకుడు మళ్ళీ, “యూసఫ్! ఇప్పుడు దేన్నిగురించి ఆలోచిస్తు న్నావు?” అని అడిగాడు వర్తకుడు.

“ఒక వేళ రేపు సూర్యుడు ఉదయించక పోతే ఏం చేయాలా అని గాఢంగా ఆలోచిస్తు న్నాను, ప్రభూ!” అన్నాడు యూసఫ్.

“దిగులు పడనవసరమే లేదు. ఇక్కడే సూర్యుడి కోసం కూర్చోకుండా తెల్లవారు జామునే వెళ్ళిపోవచ్చు!” అంటూ వర్తకుడు మళ్ళీ నిద్రలోకి జారుకున్నాడు.

మరికొంత సేపటికి తెల్లవారసాగింది. గుడారం లోపలినుంచి వర్తకుడు, “యూసఫ్! నిద్రపోయావా? ఇంకా ఏదైనా ఆలోచిస్తు న్నావా?” అని అడిగాడు.

“మరీ తీవ్రంగా ఆలోచిస్తున్నాను, ప్రభూ!” అన్నాడు యూసఫ్.

విశ్వాసపాత్రుడైన సేవకుడు తెల్లవార్లూ నిద్రపోకుండా గుర్రాన్ని కాపలా కాస్తున్నందుకు వర్తకుడికి పరమసంతోషం కలిగింది. “ఇప్పుడు దేన్ని గురించి ఆలోచిస్తున్నావు?” అని అడిగాడు.

“అవును, ప్రభూ! సమాధానం దారక్క బుర్రబద్దలయ్యేలా ఆలోచిస్తున్నాను. నిన్న పాద్దంతా మీరు గుర్రం మీదవచ్చారు. నేను గుర్రంముందు పరిగెడుతూవచ్చాను. ఈ రోజు గుర్రం లేదంటే, ఎవరు గుర్రం మీద వెళ్ళాలి? గుర్రం ముందు ఎవరు పరిగెత్తాలి? నాకుతోచడం లేదు. మీరే చెప్పండి,” అన్నాడు యూసఫ్ మెల్లగా.

“సమాధానం చాలా సులభం! ఇద్దరం కలిసి నడిచే వెళదాం!” అన్నాడు వర్తకుడు. మరుక్కణమే యూసఫ్ మాటల్లోని భావం స్ఫురించగానే, వర్తకుడు బాణంలా గుడారం వెలుపలికి దూకాడు. గుర్రం కనిపించలేదు. చుట్టుపక్కల తిరిగిచూశాడు. గుర్రం జాడ ఎక్కడా కనిపించలేదు. తన దురదృష్టానికి వాపోతూ రెండు చేతులలో తలపట్టుకుని కూర్చున్నాడు.

తాను మొదట చెప్పినట్టు సేవకుడి శ్రమలో పాలు పంచుకుని, వాణ్ణి అర్ధరాత్రి వరకు నిద్రపోనిచ్చి, తాను కాపలా కాచి వున్నట్టయితే, తన మేలుజాతి గుర్రం అంత సులభంగా దొంగలపాలయ్యేది కాదు, అని వర్తకుడు గ్రహించాడు. ఆ రోజు నుంచి అతని ప్రవర్తనలో వచ్చిన మార్పునుచూసి అందరూ ఆశ్చర్యపోయారు.