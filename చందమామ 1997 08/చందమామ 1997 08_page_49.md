కలగకుండా చూడడానికి బదులు ఉపేక్షిస్తావా?” అని సభలో వారితో, “రాజుకూ, కీచకుడికిలాగే మీకు కూడా ధర్మం తెలియదులాగుంది,” అన్నది.

అప్పుడు విరాటరాజు, “ఏమమ్మా, మీఇద్దరికీ పరోక్షంగా ఏమి తగాదా వచ్చినదీ తెలియకుండా నేను ఎలా మీమధ్య ధర్మనిర్ణయం చెయ్యగలను?” అని ద్రౌపదితో అన్నాడు. అప్పుడు ధర్మరాజు ద్రౌపదితో, “ఓసీ, నువ్వు ఇక్కడ తారట్లాడక అంతఃపురానికి పో. నీ భర్తలు ఏమీ చెయ్యకపోతే దానికికారణం ఉండే ఉంటుంది. దేశమూ, కాలమూ ఆలోచించకుండా శోకాలు పెట్టి రాజసభలో ఎందుకు గల్లంతు చేస్తావు? నీకు అపకారం చేసిన వారిని నీ భర్తలే దండిస్తారులే,” అన్నాడు.

ద్రౌపది సుధేష్ణ మందిరానికి తిరిగి పోయి, జుట్టు విరబోసుకుని, శోకదేవత లాగా కూర్చున్నది. ఆమె అవతారంచుసి సుధేష్ణ, “మాలినీ, ఎవరు నీకు కష్టం కలిగించారు?” అని అడిగింది.

“నువ్వు కల్లు తెమ్మని పంపిస్తే కీచకుడు నన్ను బాధించి, నిండు సభలో పరాభవించాడు. ఇలా చెయ్యటం వల్ల ఎవరికి రోషం వస్తుందో వాళ్ళే అతని అంతు చూస్తారు,” అన్నది ద్రౌపది.

నిజంగా కీచకుణ్ణి చంపించటానికే ఆమె నిశ్చయించుకున్నది. ఆమె రాత్రివేళ భీముడుండే ఇంటికి వెళ్ళింది. భీముడు బుసలు కొట్టుతూ గాఢ నిద్రలో ఉన్నాడు. ద్రౌపది అతని వద్దకు వెళ్ళి, గట్టిగా కౌగలించుకుని, “చచ్చిపోయిన వాడిలాగా ఇలా చలనంలేకుండా ఉన్నా వేం? బతి కున్నవాడు తన భార్యను ఎవడన్నా ఇలా నిండు సభలో అవమానం చేస్తే ఊరు కుంటాడా? లే, లే!” అన్నది.

భీముడు మేలుకుని పక్కమీదినుంచి లేచి, “ఏమిటి ఇలా పాలిపోయి, చిన్న బోయి ఉన్నావు? ఇక్కడికెందుకువచ్చావు? నావల్ల కావలిసినపని ఉంటే చెప్పి, ఎవరికీ తెలియకుండా త్వరగా వెళ్ళి పడుకో,” అన్నాడు.

“అన్నీ తెలిసి నన్నెందుకిలా అడుగు తున్నావు? మీ అన్న జీందగాడు కావటంతో నాకు ఇన్ని పాట్లు వచ్చాయి. నేను ఈ విరాటుడి భార్య దగ్గిర సేవలు చేస్తూ ఉండటమే గాక కీచకుడు నా వెంటబడి నాకు సహించరాని అవమానం చేశాడు.