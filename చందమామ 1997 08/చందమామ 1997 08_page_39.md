తిరిగి వెళ్ళే సమయంలో మునిస్వామి, పుల్లయ్యతో, “నువ్వు పరోపకారం చేస్తూ, అంతో ఇంతో ధనం గడిస్తున్నావు. చాలా మెచ్చదగిన సంగతి. సరే, ఇంతకూ నీకా బైరాగి నేర్పిన పాముమంత్రం ఏమిటో చెప్పావు కాదు,” అన్నాడు.

మిత్రుడడిగిన దానికి పుల్లయ్య చాలా సంతోషించి, “ఏముందిరా! జోగివచ్చే జొన్నలు తినే, ఉరోజావ్-అంతే!” అన్నాడు.

ఇది విని మునిస్వామి పెద్దగా నవ్వి, “ఇదా పాముమంత్రం! నిన్నా బైరాగి నిలువునా మోసగించాడు. వాడు ఉత్తరాది వాడై వుండాలి. నీ జొన్న చేనంతానాశనం చేసినా, నువ్వు చూస్తూ పూరుకోవడంతో నిన్ను అమాయకుడికింద జమకట్టాడు. వాడికే మంత్రాలూ రావని, నా నమ్మకం. పాముమంత్రం నేర్పమని నువ్వు కాళ్ళ మీద పడడంతో, వాడు కోపగించుకుని, నీ చేలో జొన్నలు తినేశాం, ఇక లేచిపో అంటూ నిన్ను తిట్టాడు. ఉరోజావ్, అంటే అదీ అర్థం!” అన్నాడు.

తన చిన్ననాటి మిత్రుడు మునిస్వామి అబద్ధమాడడని, పుల్లయ్యకు తెలుసు.

అందువల్ల, బైరాగి తనను మోసగించాడనీ, తను వేస్తున్నది పాముమంత్రం కాదనీ, ఒట్టి బూటకమనీ పుల్లయ్య బాధపడ సాగాడు.

ఇది జరిగిన వారంరోజులకు, పాము కాటువేసిన పారుగు గ్రామం వాణ్ణొకణ్ణి పుల్లయ్య దగ్గరకు తీసుకు వచ్చారు. పుల్లయ్య మంత్రం వేయడమా, మానడమా అని సంశయిస్తూనే, మంత్రాన్ని మన సులో మననం చేసుకుంటూ, పాముకాటు తిన్న వాడి భుజం మీద గట్టిగా కొట్టాడు. వాడిలో ఏమాత్రం చలనం కనిపించలేదు.

వెంటనే పుల్లయ్య అక్కడవున్న వాళ్ళతో, “నేను ఒక అపచారం చేయడం వల్ల, నా పాముమంత్రం ఫలించకుండా పోయింది. ఇతణ్ణి వెంటనే పట్టణానికి తీసుకుపోండి. అక్కడ మంచి వైద్యులున్నారు,” అన్నాడు.

ఆ విధంగా, పుల్లయ్యకు మంత్రశక్తి పోయిందని అందరికీ తెలిసిపోయింది. ఆ తర్వాత, నిజాయితీపరుడైన పుల్లయ్య లేనిపోని ఆశలకు పోకుండా, అంత వరకూ తను సంపాదించిన ధానితో శేష జీవితాన్ని హాయిగా గడిపేశాడు.