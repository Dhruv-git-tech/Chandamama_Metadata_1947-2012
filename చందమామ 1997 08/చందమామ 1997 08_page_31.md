సోమసేనుడి చిత్రం

హౌలాపురిలో ప్రతి సంవత్సరం చిత్రలేఖన ప్రదర్శన జరుగుతూంటుంది. ఆ చిత్రప్రదర్శన శాలలో, ప్రసిద్ధిపొందిన చిత్రకారుల చిత్రాలతోపాటు, అంతగా పేరులేని చిత్రకారుల చిత్రపటాలు కూడా ప్రదర్శించబడతాయి.

ప్రతి సంవత్సరంలాగే, ఆ సంవత్సరంకూడా హీలాపురిలో చిత్రప్రదర్శన జరుగుతున్నది. దేశంలోని అనేక ప్రాంతాలనుంచివచ్చిన ప్రసిద్ధచిత్రకారుల చిత్రపటాలేకాక, అప్పుడప్పుడే చిత్రలేఖనం అభ్యసిస్తున్న చిత్రకారుల చిత్రాలతో ప్రదర్శనశాల కళకళలాడుతున్నది.

సుగంధపురినుంచి వచ్చిన సోమసేనుడనే చిత్రకారుడు, తను వేసిన చిత్రాన్ని ప్రదర్శనకు తీసుకు వచ్చాడు. అతడి చిత్రం కూడా ప్రదర్శనశాలలో ప్రదర్శించబడుతున్నది.

ఒకనాడు సోమసేనుడు బస చేసిన సత్రానికి విలాసుడనే శివగిరి నగరవాసి వచ్చాడు. మాటల సందర్భంలో సోమసేనుడు ఫలానా అని తెలుసుకుని, “ఇవ్వాళ చిత్ర ప్రదర్శనశాలకు వెళ్ళాను. అక్కడ మీరు వేసిన చిత్రం దగ్గర ఒక గంటపాటు నిలబడిపోయాను,” అన్నాడు.

దానికి సోమసేనుడు చాలా సంతోషించి, “నా చిత్రం మీకు అంతగా నచ్చినందుకు కృతజ్ఞుణ్ణి! అంత బావున్నదా, నేనువేసిన చిత్రం?” అని ప్రశ్నించాడు.

“అదేమోగానీ – మిగతా చిత్రాలు చూద్దామంటే, ప్రతి చిత్రం దగ్గరా జనం క్రిక్కిరిసిపోయి వున్నారు. అందువల్ల ఒక నిండు గంటకాలం నేనొక్కడినే మీ చిత్రం ముందువుండిపోవలసి వచ్చింది,” అన్నాడు విలాసుడు.

ఇది విని సోమసేనుడు నీరసపడిపోయాడు.

– కోనే నాగవెంకటఆంజనేయులు