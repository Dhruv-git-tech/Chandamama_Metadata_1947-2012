మునుముందు మీకు ఉపయోగపడవచ్చు.
ఇప్పుడు నిజం చెప్పేస్తాం,”అన్నది.

“మొదట నిజం చెప్పండి. ఆ తరవాత మీ చావుబతుకుల సంగతి యువరాజు నిర్ణయిస్తాడు!” అన్నాడు యశుడు.

“రాజధాని పాటలీపుత్రం నుంచే మేము యువరాజునూ, ఆయన పరివారాన్ని వెన్నంటి వచ్చాం. మేము నాట్యకత్తెలం. మాకు డబ్బిచ్చిన వాళ్ళు చెప్పినట్టు చేయడం మా వృత్తి. మమ్మల్ని పంపిన వారు యువరాజుకు శత్రువులేగాని, మేము ఆయనకు శత్రువులం కాము,” అన్నది ఒక నాట్యకత్తె.

“డబ్బిచ్చి మిమ్మల్ని పంపిన యువ రాజు శత్రువులు ఎవరు?” అని అడిగాడు యశుడు.

“మాకు ప్రాణభిక్ష పెడతామని ముందు మాట ఇవ్వండి!” అన్నది నాట్యకత్తె.

“షరతులు వద్దు. నిజం చెప్పు, లేదా చంపేస్తాను,” అని హెచ్చరించాడు యశుడు కోపంగా.

“అయ్యా! రాకుమారుడు అశోకుణ్ణి హతమార్చమని మాకు డబ్బిచ్చి పంపింది మరెవరోకాదు; బిందుసార చక్రవర్తి జ్యేష్ఠకుమారుడూ, కాబోయే రాజు అయిన సుశేముడు!” అన్నది నాట్యకత్తె.

ఆ మాట విని, “నిజంగానా!” అంటూ అశోకుడు గుడారం నుంచి వెలుపలికి వచ్చాడు.

“ముమ్మాటికీ నిజం ప్రభూ!” అంటూ, సుశేముడు తమను రాజమందిరానికి రహస్యంగా పిలిపించినదీ, వెయ్యి బంగారు

నాణాలతో పాటు మనిషికొక వజ్రపుటుం గరం బహూకరించినదీ, చెప్పినపని విజయవంతంగా నెరవేర్చినట్టయితే మరింత ధనం ఇస్తామని ఆశచూపినదీ పూసగుచ్చినట్టు తెలియజేశారు నాట్యకత్తెలు. వాళ్ళ దగ్గరున్న వజ్రపుటుంగరాలూ, చెప్పిన రాజోద్యోగుల పేర్లూ వాళ్ళు నిజమే చెబుతున్నారనడానికి సాక్ష్యాధా రాలుగా తోచాయి. అశోకుడూ, యశుడూ వాళ్ళ మాటలు నమ్మారు.

విచారణ పూర్తయిన వెంటనే అశోకుడు చప్పట్లు చరిచాడు. దృఢకాయులైన ముగ్గురు సైనికులు వచ్చి అశోకుడికి నమస్కరించారు. “వీళ్ళను ఇక్కడి నుంచి తీసుకువెళ్ళి, పంపవలసిన చోటికి పంపండి!” అన్నాడు అశోకుడు.