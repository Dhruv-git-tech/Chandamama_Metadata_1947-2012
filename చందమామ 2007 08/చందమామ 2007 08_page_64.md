# విజ్ఞానం .... వినోదం .... వికాసం ....

## విజ్ఞాన వీచికలు :

### క్యాన్సర్‌ను అడ్డుకునే చాక్లెట్లు

పిల్లలకే కాదు, చాక్లెట్లంటే అందరికీ ఇష్టమే కదా. వీటిని ఎక్కువగా తింటే అతిగా లావెక్కుతారనీ, పళ్ళు పుచ్చి పోతాయనీ, కడుపులో నులిపురుగులు పడతాయనీ అనుమానిస్తారు. ఇటీవల జరిగిన పరిశోధనల ద్వారా చాక్లెట్లు క్యాన్సర్‌ను నయంచేయగలవని తెలియవచ్చింది.

అమెరికాలోని కార్న్‌వెల్ విశ్వవిద్యాలయానికి చెందిన శాస్త్రవేత్తలు వేడి చాక్లెట్, క్యాన్సర్‌ను బలంగా నిరోధించే అవకాశం ఉందని కనుగొన్నారు. క్యాన్సర్‌ను అడ్డుకునే గ్రీన్‌టీ, బ్లాక్‌టీ, రెడ్‌వైన్ మొదలైన పానీయాలతో వేడి చాక్లెట్‌ను పోల్చి చూశారు. ఈ పానీయాలన్నిటిలోకీ హాట్ చాక్లెట్ మిన్నగా పనిచేయడం చూసి ఆశ్చర్యపోయారు. చాక్లెట్‌లోని కోకోలో క్యాన్సర్‌ను కలిగించే 'ఫ్రీ-ర్యాడికల్స్'కు వ్యతిరేకంగా పోరాడే రసాయనిక పదార్థాలయిన యాంటి-ఆక్సిడెంట్స్ విరివిగా ఉన్నాయట.

ఫ్రీ-ర్యాడికల్స్ శరీరంలో సహజంగానే ఏర్పడతాయి. ఒక నిర్ణీత స్థాయివరకు హాని చేయవుగాని, ఒక స్థాయి దాటితే అవి ప్రమాదకారులుగా పరిణమిస్తాయి.

## మన పరిసరాలు

### పంచదార దారాలు

ఉత్సవం, ఎగ్జిబిషన్, ఇలా జనసమ్మర్థం ఉండే చోటికి వెళితే పిల్లలకు 'కాండీ ఫ్లాస్' తింటే తప్ప అక్కడికి వెళ్ళామన్న తృప్తి మిగలదు. తియ్యతియ్యగా దారాలు దారాలుగా ఉన్న వాటిని పిల్లలు సరదాగా తింటూంటారు. అలా తినేప్పుడు అది దారాలుగా తయారైన పంచదార అని ఎప్పుడైనా ఊహించారా? అవును, అది పంచదారే. జాగ్ర

త్తగా చూశారంటే ఆ మిఠాయి అమ్మే వ్యక్తి, అతని ముందున్న లోతైన గుండ్రటి చిన్న పాత్రలోకి పంచదార పోయడం తెలుస్తుంది. ఆ తరవాత అందులోకి కొద్దిగా తినే రంగులు కలుపుతాడు. ఈ చిన్న పాత్రకు మరీ సన్నటి రంధ్రాలుంటాయి. లోపలే హీటర్ కూడా ఉండడంతో అది పంచదారను ద్రవంగా మారుస్తుంది. చిన్న మోటార్ తిరుగుతూంటే సన్నటి రంధ్రాలగుండా ద్రవం వెలుపలికి చిమ్మబడుతుంది. వేడిగా వున్న ఆ ద్రవానికి గాలి తగలగానే, గట్టి పడడంతో గుండ్రటి పళ్ళెంలో పంచదార దారాలు చుట్టలుగా ఏర్పడతాయి.