వేచివుండి, కోళ్ళు తిరిగి నిద్రపోతున్నవని తెలుసుకుని, నిశ్శబ్దంగా చెట్టు మీదికి పాకి పోయాడు. తాను రాజేకాగలిగినప్పుడు, నిధులతో పనేమనిపించింది వాడికి. ఆ కారణం వల్ల వాడు కింద కొమ్మ మీద వున్న కోడిపుంజును వదిలి, పైకొమ్మ మీద వున్న కోడిపుంజును పట్టుకుని చెట్టు దిగి, ఇంటికి బయలుదేరాడు. వాడు ఇల్లు చేరుతూనే భార్యను పిలిచి, “ఈ సంగతి తెలుసా? నువ్వు రాణివి కాబోతున్నావు!” అన్నాడు.

వాడి భార్య కోపంగా, “మతిలేని కబుర్లు చెప్పకు. నేను కట్టెలు కొట్టుకుబతికేవాడి పెళ్ళాన్ని,” అన్నది.

కట్టెలు కొట్టేవాడు పెద్దగా నవ్వి, “కట్టెలు కొట్టుకు జీవించే నీ భర్త, సింహాసనం ఎక్క బోతున్నాడు! ఇదుగో, ముందు ఈ కోడిని కోసి వండు,” అని భార్యకు, తాను తెచ్చిన కోడి మాంసానికున్న మహత్తును గురించి చెప్పాడు.

వాడి భార్యకు కలిగిన సంతోషం అంతా ఇంతా కాదు. ఆవిడ అప్పటికప్పుడే కోడిని కోసి వండింది. “మనం ముందు నదిలో స్నానం చేసి, తరవాత భోజనం చేద్దాం,” అన్నాడు కట్టెలు కొట్టేవాడు.

ఇద్దరూ కొంత అన్నంతోపాటు, కోడి మాంసాన్ని ఒక చిన్న కుండలో పెట్టి, దానికి మూత బిగించి తీసుకుని, నది దగ్గిరకు వెళ్ళారు. కుండను నది గట్టుమీద పెట్టి, స్నానం చేసేందుకు నదిలోకి దిగారు. చూస్తూండగానే నది పొంగింది, ఆ ప్రవాహవేగంలో గట్టుమీద పెట్టిన కుండ కొట్టుకుపోయింది.

కట్టెలు కొట్టేవాడు తల బాదుకుంటూ, “నేను రాజూ, నువ్వు రాణీ అయ్యే అదృష్టం లేదు; ఏం చేస్తాం!” అన్నాడు.

ఇద్దరూ దుఃఖిస్తూ ఇంటిదారి పట్టారు.

ఆ సమయంలో నదికి చాలా దిగువున, బోధిసత్వుడికి ఆతిథ్యం ఇచ్చిన మావటి వాడు, ఒక ఏనుగును నదిలో కడుగుతున్నాడు. వాడికి నీటివాలునపడి కొట్టుకు వస్తున్న కుండ కంటబడింది. వాడు దాన్నిపట్టుకుని, మూత విప్పిచూడగా, అప్పుడే వండిన మాంసం, అన్నం కనిపించినై. వాడు ఆశ్చర్యపోయాడు. బాగా ఆకలి గొనివుండ డంతో మావటివాడు అప్పటికప్పుడే దొరికిన ఆహారాన్ని తిన్నాడు.

ఇది జరిగిన మూడవ రోజున వారణాసి పైకి శత్రుసైన్యం దండెత్తి వచ్చింది. రాజు, తాను మావటివాడుగా వేషం వేసుకుని, మావటి