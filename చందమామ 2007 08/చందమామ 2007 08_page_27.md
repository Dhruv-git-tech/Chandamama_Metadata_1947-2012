మాట్లాడకు. నీకు వేరొక వరుణ్ణి చూస్తాం,”
అన్నారు.

“అతడు నన్ను పంపలేడు, మీరే చూస్తారు కదా. కాస్త ఓపికపట్టినేను చెప్పినట్టు చేయండి,” అన్నది మార్యం అచంచలమైన విశ్వాసంతో.

ఆ తరవాత ఆమె తల్లిదండ్రులు బాయెన్ వద్దకు వెళ్ళి తమ కూతురును వచ్చి చూడమని ఇంటికి ఆహ్వానించారు. బాయెన్ మార్యంను చూసి ఆమె అందచందాలకూ, ఆహ్లాదకరమైన ప్రవర్తనకూ ముగ్ధుడయ్యాడు.

అతడు చాలా నిజాయితీ పరుడు గనక, తాను తండ్రి కిచ్చిన మాట గురించి వివరించి, “వాటిని నేనెన్నటికీ జవదాటను,” అన్నాడు.

“ఆ సంగతి నాకూ తెలుసు. విచారించకు,” అన్నది మార్యం చిన్నగా నవ్వుతూ.

పెళ్ళిఘనంగా జరిగింది. బాయెన్ స్నేహితు

లందరూ పెళ్ళికి వచ్చారు. మార్యం తల్లిదండ్రులు గొప్ప విందు ఏర్పాటు చేశారు.

ఆచారం ప్రకారం విందు పూర్తి అయిన వెంటనే బాయెన్ పెళ్ళికూతు రును తమ ఇంటికి తీసుకు వెళ్ళాలి. అతని మిత్రులు వధూవరుల వెంట కొంత దూరం వెళ్ళి శుభాకాంక్షలు చెప్పి సాగనం పారు. “అతడు వారంలో ఆమెను వెంట బెట్టుకుని తిరిగి వస్తేనే చిక్కంతా,” అని తమలో తాము మాట్లాడుకుంటూ తమ ఇళ్ళకు బయలుదేరారు.

కొత్త దంపతులు అనురాగంతో అన్యోన్యంగా వారం రోజులు గడిపారు. మార్యం భర్త మీద అమిత ప్రేమను కనబరిచింది.

ఏడురోజు సాయంకాలం దుకాణం నుంచి హడావుడిగా ఇంటికి వచ్చిన బాయెన్ అశాంతితో కనిపించాడు. మార్యం ఆ విషయం గమనించింది. అయినా, ఏమీ ఎరగనట్టు ఇంటి పనులు చేసుకోసాగింది.

“రేపే నేను ఈమెను పంపెయ్యాలి. తండ్రి కిచ్చిన మాటను ఎలా తప్పగలను?” ఈ ఆలోచన బాయెన్‌కు రాత్రంతా నిద్రపట్టకుండా చేసింది. మరునాడు తెల్లవారగానే అతడు బయలుదేరుతూ, “మార్యం, నువ్వింకా సిద్ధం కాలేదా?” అని అడిగాడు.

“ఈ రోజు నేను ఎక్కడికీ వెళ్ళడం లేదే,” అన్నది మార్యం అమాయకంగా.

“నిన్ను నేను ఈరోజు మీ ఇంటికి తిరిగి పంపించాలి. అది నేను నా తండ్రి కిచ్చిన మాట అన్న సంగతి నీకు తెలిసిందే కదా? నేను దాన్ని తప్పలేను,” అన్నాడు బాయెన్.