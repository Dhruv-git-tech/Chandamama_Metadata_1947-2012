# పరమశుంత!

ఆనాటి పండితులందరికన్న గొప్పవాడని ఖ్యాతి పొందిన శివనూరి అనే వృద్ధ పండితుడు, ఒకానొక గురుకుల యాజమాన్యం ఆహ్వానించగా అక్కడ ఉపన్యసించేందుకు వచ్చాడు. ఆయన ఆధ్యాత్మిక విషయాల గురించి ఒక గంటసేపు ఉపన్యసించి విద్యార్థులతో, “నేను మాట్లాడిన దాన్ని గురించి, మీ అభిప్రాయం ఏమిటో ఒక వాక్యంలో రాసి యివ్వండి,” అన్నాడు.

విద్యార్థులంతా ఎవరికి తోచిన అభిప్రాయం వాళ్ళు, ఒక తాళపత్రం మీద రాసి పండితుడి కిచ్చారు. ఆందులో ఒకదాని మీద ‘పరమశుంత’ అని రాసి వుంది.

శివనూరి ఆ తాళపత్రాన్ని విద్యార్థుల కేని చూపుతూ, “నేను లోగడ ఎన్నో గురుకులాల్లో ఉపన్యసించాను. చాలా సందర్భాలలో విద్యార్థులు తమ అభిప్రాయాలు రాసి, కింద సంతకం పెట్టడం మరిచారు. కాని, యిది నాకు వింత అనుభవం! ఈ విద్యార్థి ఎవరో పత్రం మీద తన పేరు మాత్రం రాసి, అభిప్రాయం రాయమరిచాడు,” అన్నాడు.

పరమశుంత అని రాసిన విద్యార్థి సిగ్గుతో తల వంచుకున్నాడు. —ఎం. డి. సౌజన్య