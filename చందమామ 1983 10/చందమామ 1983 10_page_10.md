ఆ బండిలో శ్రీ కాంతుడు కొన్ని గంటలు ప్రయాణం చేశాక, హతాత్తుగా గుర్రం శోషవచ్చి పడి పోయింది. బండివాడు గుర్రాన్ని పరీక్షించి చూసి, శ్రీకాంతుడితో, 'ఆయ్యా, గుర్రానికి ఏదో జబ్బు చేసింది. ఇక్కడికి కొద్దిదూరంలో ఒక నగరమున్నది. దాని పొలిమేరల్లో ఒక సత్రం వున్నది. మీరు బయలుదేరి వెళ్ళి అక్కడ బస చేయండి. నేను గుర్రానికి వైద్యం చేయంచి, సయమవగానే బండి తీసుకువస్తాను,' అన్నాడు.

చేసేదిలేక శ్రీకాంతుడు కాలినడకన బయలుదేరాడు. బండివాడు అన్నట్టుకాక నగరం చాలా దూరం వున్నది. ఆయన దాని పొలిమేరలు చేరేసరికి, దుస్తులన్నీ మట్టికొట్టుకుపొయాయి. ఆయన ఆయాస పడుతూ, వినుకుంటూ సత్రం చేరాడు.

సత్రం యజమాని శ్రీకాంతుడితో, 'గదులు ఖాళీలేవు. నడవలో వుంటానంటే నాకేం అభ్యంతరంలేదు,' అన్నాడు.

'నేను మహాకవి శ్రీకాంతుణ్ణి! నడవలో వుండడమా? వెంటనే గది ఏర్పాటు చెయ్యి.' అన్నాడు శ్రీకాంతుడు కోపంగా.

ఆ మాటలకు సత్రం యజమాని అదే పనిగా నవ్వసాగాడు.

'అలా నవ్వుతా వేం?' అన్నాడు శ్రీకాంతుడు మరింత కోపంగా.

'నవ్వకేంచేసేది? నీ దురదృష్టం కొద్ది ఆ మహాకవి శ్రీకాంతుడే ఇవ్వాళ సత్రంలో బసచేసి వున్నాడు. లేకపోతే, నీ మాటలు నమ్మీ వుండేవాణ్ణి,' అన్నాడు సత్రం యజమాని.

శ్రీకాంతుడు ఆశ్చర్యంగా, 'ఏదీ, ఆ శ్రీకాంతుణ్ణి నాకు చూపించు!' అన్నాడు.

'పక్కగదిలో వున్నాడు, మర్యాదగా చూసి వచ్చెయియ్యా. ఆయన కావ్యగోష్ఠిని నువ్వెళ్ళి చెడగొట్టకు,' అన్నాడు సత్రం యజమాని.

శ్రీకాంతుడు ఎంతో కుతూహలంగా, సత్రంయజమాని చెప్పిన గదివద్దకు వెళ్ళి, లోపలి దృశ్యం చూసి తెల్లబోయాడు.