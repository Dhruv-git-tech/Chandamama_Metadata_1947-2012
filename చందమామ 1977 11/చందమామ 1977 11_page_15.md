“ నేనున్నాను ! ఏదీ చూస్తాను, కత్తి దూయగలవా ?” అంటూ జయశీలుడు తన కత్తిని కిందపెట్టి, ఎడమ చేత్తో అంగ రక్షకుడి మెడను గట్టిగా వడిసి పట్టు కున్నాడు.

అంగరక్షకుడు ఆ గుప్పెట బిగింపుకు విలవిల్లాడిపోతూ, “ నువ్వెవరోగాని గొప్ప ధైర్యశాలివేగాక; బలవంతుడివి కూడా. నా మెడ వదులు,” అన్నాడు.

జయశీలుడు అతడిని వదిలి, “ ఇక మారు మాట్టాడకుండా, నీ రధాన్ని ఒడ్డుకు నడుపు. నీ యజమాని గురించి, నీతో మాట్టాడవలసింది చాలా వున్నది,” అన్నాడు.

అంగరక్షకుడు మరి నోరెత్తకుండా హంసలను అదిలించి, వాటిచేత రధాన్ని నది ఒడ్డుకు లాగించాడు. రధం ఒడ్డుకు చేరగానే సిద్ధసాధకుడు ఉత్సాహంగా నరవానరం మీది నుంచి కిందికి దూకి, వానరం చేతుల్లో భయకంపితుడై వున్న జలవృక రాక్షసుడి చెవులు రెండూ పట్టు కుని నేలమీదికి దింపి, “ ఓరే, నీటి తోడేలు వెధవా, పారిపోవాలని చూశావో చిత్రవధ చెయ్యగలను !” అని హెచ్చరించి, హంసల రధం దగ్గిరకుపోయి, “ జయశీలా! ఈ రధంమీద నరవానరంతో హిమాలయ శిఖరాలకుపోయి, అక్కడ తపస్సు చేసు కోవాలని వున్నది. మా ఇద్దర్శీ యిది మోయగలదంటావా?” అని అడిగాడు.

ఆ ప్రశ్నకు చిరునవ్వు నవ్వుతూ జయశీలుడు, రధంలో వున్న అంగ రక్షకుడి కేసి చూశాడు. అంగరక్షకుడు రధచక్రాన్ని కళ్ళుకద్దుకుని, “ అయ్యా, యిది మహత్తుగల రధం. ఈ హంసలు కేవలం అలంకార ప్రాయమైనవి. సరోవరేశ్వరుడు కోరితే రధం, ఏడేడు పథ్నాలుగు లోకాలూ చుట్టబెట్టి రాగలదు. నా మాట నమ్మండి,” అన్నాడు.

“ అలాగా! అంత మహత్తైన రధం అరణ్యంలో రాబందుల దాడికి తలకిందు