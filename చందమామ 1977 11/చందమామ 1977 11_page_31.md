“మా నాన్న నాకు తీరని అన్యాయం చేశాడు. మీతోపాటే ఆయన కూడా నగరంలో వ్యాపారం చేసి ఉంటే, మేం కూడా మీలాగే హాయిగా ఉండేవాళ్ళం,” అన్నాడు గజపతి.

మాణిక్యవర్మ నవ్వి, “అలా ఎన్నటికి అనుకోకు. మీ నాన్న చేసిన నిర్ణయం ముందు చూపుతో కూడినది. వ్యాపార మంటే జూదం. ఓడలు బళ్లు కావచ్చు, బళ్లు ఓడలు కావచ్చు. నా వంతు బంగారంతో మా అన్నను కూడా వ్యాపారం చెయ్యమన్నాను. కాని అతనికి ఇష్టం లేకపోయింది. నా దగ్గిర ఉన్న బంగారంలో సగం తీసుకుని, ఓడ వ్యాపారం సాగించాడు. నడిసముద్రంలో ఓడ మునిగి, సరుకంతా పోయింది. నా దగ్గిర మరికొంత బంగారం తీసుకుని కలప వ్యాపారం సాగించాడు. అగ్ని ప్రమాదంలో అతని కలప అంతా కాలి బూడిద ఆయిపోయింది. నేను చేసిన వ్యాపారం నాకు బాగా కలిసి వచ్చింది.

వ్యవసాయంలాగా కాదు, వ్యాపారానికి స్వయం కృషికన్న అదృష్టం కలిసి రావటం ముఖ్యం. ఇవాళ కుబేరుడుగా ఉన్నవాడు రేపు బికారి కావచ్చు. వ్యాపారం చేసేవాడికి చింత తప్ప, సంసార సుఖం కూడా ఉండదు. నీ జీవితంలో ఎలాటి సమస్యలూ లేవంటే ఆది మీ నాన్న చలవే!” అన్నాడు.

గజపతికి కను విప్పు కలిగింది. అతను తన అజ్ఞానానికి ఎంతగానో సిగ్గు పడ్డాడు.

మర్నాడు భూపతి మాణిక్యవర్మతో, “నువు మా వాడికి మీ అన్న గురించి చెప్పావుటగదా ? ఎవరా అన్నయ్య ? నే నెన్నడూ ఎరగనే ?” అన్నాడు.

“నీ పట్ల స్నేహధర్మాన్ని బట్టి ఒక చిన్న కట్టుకథ అల్లి చెప్పాను. మీ వాడి మనసు మారినట్టే ఉంది,” అన్నాడు మాణిక్యవర్మ.