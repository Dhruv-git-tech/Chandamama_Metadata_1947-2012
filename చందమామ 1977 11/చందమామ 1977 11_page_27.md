ఏదైనా దొరక్కపోదు," అన్నాడు చరకుడు.

కోయగూడెం అంత దగ్గిరలో ఏమి లేదు. అయినా గత్యంతరం లేక కుబేరుడు అక్కడిదాకా నడిచాడు. కోయదొర వారికి స్వాగతం చెప్పి, అప్పటికప్పుడు వెదురు బియ్యం వండించి పెట్టాడు. ఆకలి కరకర లాడుతూంటే, తాను ఏమి తింటున్నదీ తెలీకుండానే కుబేరుడు ఆవురావురని తినేశాడు.

భోజనం అయాక ఇద్దరికీ నిద్ర వచ్చింది. కోయదొర వాళ్ళకు పడకలు ఏర్పాటుచేశాడు. వాళ్లు నిద్రలేచేసరికి సాయంకాలం కావస్తున్నది. ఇద్దరూ ఇంటికి వచ్చేటప్పుడు కుబేరుడు, "నీ మందు అద్భుతం! నాకు మంచి నిద్ర పట్టింది. ఒంట్లో చ్ఛాలా సుఖంగా ఉన్నది," అని చరకుడితో అన్నాడు.

ఆ రాత్రి కూడా కుబేరుడు కడుపు నిండా తిని, ఒళ్ళు తెలియకుండా నిద్రపోయాడు.

మర్నాడు చరకుడు అతనితో, "నీ ఆరోగ్యం చక్కబడింది గనక అసలు విషయం చెబుతాను. ఆకలి పుట్టడానికి ఉపవాసం తప్ప మరో మందు లేదు. నిద్రపట్టడానికి శరీరశ్రమ తప్ప మరో మార్గంలేదు. మనసు ఉల్లాసంగా ఉండాలంటే వినోద కార్యక్రమాలు అవసరం. ముందే ఈ మాట చెబితే నువు నమ్మవని, మందు పేరు చెప్పి ఇలా తీసుకొచ్చాను. ఇకముందు ఆకలి వేస్తేనేగాని తినకు. శరీరవ్యాయామం కొంత అయినా చెయ్యి," అన్నాడు.

కుబేరుడు ముందు ఆశ్చర్యపడినా తరవాత నిజం గ్రహించి, తన ఊరికి తిరిగి పోయి, చరకుడి సలహాను అమలు చేస్తూ వచ్చాడు. తమ గ్రామంలో అతనే వినోద కార్యక్రమాలు కూడా ఏర్పాటు చేశాడు.