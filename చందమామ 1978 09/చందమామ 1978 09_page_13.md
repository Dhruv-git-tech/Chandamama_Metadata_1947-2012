“బుద్ధిగల మాట చెప్పారు!” అని కాళీవర్మ గుర్రాన్ని అదిలించి, అక్కడి నుంచి బయలుదేరబోయేంతలో, భల్లూక మాంత్రికుడు, “భల్లూ క పాద గురో! ఎట్టకేలకు మనకు కావలసిన జాతకుడు దొరికాడు,” అంటూ ఒక్క కేకపెట్టి, కాళీవర్మ గుర్రపు కళ్ళెపు తాళ్లు పట్టుకుని, “కాళీవర్మా! ఇక్కడ మహామంత్రవేత్త అయిన భల్లూక మాంత్రికుడు వున్న సంగతే నువ్వు మరిచినట్టున్నదే!” అన్నాడు.

“కాళీవర్మకు చిన్నప్పటినుంచి మాంత్రికులన్నా, భూతవైద్యులన్నా, గణాచార్లన్నా ఏ మాత్రం గౌరవభావం లేదు. అలాటివారిని ఎంతమందినో లోగడ అతడు తను పుట్టి పెరిగిన గ్రామంలో, చుట్టుపక్కల వున్న గ్రామాల్లో చూసి వున్నాడు.”

భల్లూక మాంత్రికుడి మాటలు వింటూనే కాళీవర్మ, అతడేదో తనను చులకన చేసి మాట్టాడుతున్నాడని కోపం తెచ్చుకుని, “అయ్యా, తమ పేరు భల్లూకమాంత్రికుడా? వింటేనే భీతి కొల్పేట్టుగా వుంది. మీరు యింతకు ముందే మరొక భల్లూకుడి పేరు కూడా పలికారు; ఆయనెవరు? ఏ భల్లూకు డెవరో గుర్తుపెట్టుకోవటం, నా బోటి సామాన్యుడికి చాలా కష్టం,” అన్నాడు.

కాళీవర్మ తన పేరును యింత అపహాస్యం చేసి మాట్టాడినా భల్లూక మాంత్రికుడు కోపం తెచ్చుకోకపోగా, చిరునవ్వు నవ్వుతూ, “నా గురువుగారి పేరు భల్లూకపాదుడు, నా పేరు భల్లూక మాంత్రికుడు. ముందు ముందు జరుగ నున్న మహాద్భుతాలు చూసి, మహదానంద పడబోయే నువ్వు. పేర్లలో వున్న యీ చిన్న పోలికను చూసి గజిబిజి పడిపోకు,” అన్నాడు.

“ఇల్లొదిలి బయల్దేరిం. తరవాత, యిప్పటివరకూ ఎదురైన గజిబిజిల్లోనే మొహం మొత్తింది. ఇక త్వరగా చందమామ