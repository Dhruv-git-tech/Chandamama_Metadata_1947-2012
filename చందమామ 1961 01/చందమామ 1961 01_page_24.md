పాలు పిదికెడి వేళ యైనదీ;
ఆలమందలు ఆఱుచున్నవి;
క్రేపులను విడి పాలు దీయగ
కృష్ణునకు మనసయ్యె నప్పుడు.

స్వర్ణకలశము రుక్కిణీసతి
సంతసమ్మున నొసగ కృష్ణుడు
అందుకొని, చిణునవ్వు మోమున
చిందిపోవగ పాలు తీసెను.

పాల చెంబున చవితి చంద్రుని
లీలగా గని వగచె కృష్ణుడు,
ఎట్టి నిందలు వచ్చునో యని,
వి కళంకము కలుగునో యని.

నిదుర పట్టక నాటి రాతిరి
నిందగూర్చి విచారమొందెను;
ప్రాణమైనను విడుచుగానీ
మానవంతుడు నిందకోర్చునె!

ప్రళయకాలము దాపురించిన,
జలధులొకటై పాంగి పార్లిన,
ఎట్టి నింధ సహింప నంచును
గట్టి పంతము పూనె కృష్ణుడు.

అంతలోననె తెల్లచాతెను;
ఆలమందలు ఆఱువసాగెను;
కట్టుకొయ్యాల లేగదూడలు
చుట్టుకొని క్రేళ్ళుజుకసాగెను.

సూర్య కిరణము లేటవాలుగ
జొచ్చి నిగ్గులు సాగుచుండెను;
తూర్యరవములు ద్వారకాపురి
తోరణమ్ముల మోగుచుండెను.

హంసతూలిక తల్పమందున
హాయిగా పవళించిముండిన
సుందరాంగుని మేలుకొల్పుచు
సుదతు లప్పుడు హారతిచ్చిరి.

మేలుకొని గోపాలకృష్ణుడు
కాలకృత్యము లెల్ల దీరిచి,
తనదు కొలువున స్వర్ణ సింహా
సనమునందున కూరుచుండెను.

చంద్రమామ