సహాయపడ్డాను గాని, కాజీ డబ్బెందుకు కాజేశావు?” అని ముయీస్ ఆమెతో అన్నాడు.

“ఎందుకా? వాడు వట్టి పిసినిగొట్టు గనక! ఆ డబ్బు గొడవంతా నీకెందుకు? ప్రస్తుతం నీ పీకపైకి వచ్చింది గనక నిన్ను కాపాడే మార్గం చెబుతాను విను. ఆ కాజీ నీమీద నేరం మోపజూస్తాడు. నువే అతనిపై ముందుగా నేరం మోపు. ఆయన ఇంటి వంటగది మూల ఒక జాడి ఉన్నది. నువు ఇల్లంతా సోదా చేసినట్టు చేసి ఆ జాడిలో నుంచి ఒక మూట పైకి తియ్యి. అందులో నేనా రాత్రి ధరించిన బట్టలన్నీ ఉంటాయి. అవి నెత్తురుతో తడిసి ఉంటాయి. ఆ మూట విప్పగానే పులిలాటి కాజీ పిల్లి అయి పోతాడు. నిన్నిక ఏమీ చెయ్యలేడు!” అన్నదా దొంగమనిషి, అతని చేతిలో నూరు దీనారాలు పెడుతూ.

పోయే ప్రాణాలు తిరిగి వచ్చినట్టయింది ముయీస్‌కు. అతను ధాటిగా నడుచు కుంటూ కాజీ ఇంటికి వెళ్లాడు. కాజీ అతన్ని చూస్తూనే, “పనికి మాలినవాడా, నా సొమ్మెక్కడ, ఆ దొంగ ఎక్కడ?” అని రంకెలు వేశాడు.

“ఆ మాట మిమ్మల్నే అడగాలని వచ్చాను, కాజీగారూ! నేనూ, నా రక్క భటులూ నగరమంతా జల్లించామంటే నమ్మండి. ఆ పిల్ల జాడ చెప్పినవారు ఒక్కరుకూడా లేరు. ఆమె మీ ఇంట్లో ఆడుగుపెట్టటం నేనూ, నా మనుషులూ కళ్లారా చూశాం. మీ ఇంటినుంచి ఆమె బయటికి వెళ్లటం చూసినవారు ఒక్కరు కూడా లేరు! ఆ పిల్లగాని ఆమె శవంగాని మీ అవరణలోనే దొరకాలి! దానికోసం వెతకటం కొత్వాలునైన నావిధి,” అన్నాడు ముయీస్ దర్పంగా.

కాజీ మొహం పాలిపోయింది. కాస్సేపు ఆయన నోట మాటరాలేదు. చివరకాయన, “నువ్వనేది అసంభవం! ఆమెను ఎవరూ