“సరే, ఇస్తాను. ఆ డబ్బంతా ఇక్కడ నేల మీద పోయమంటావా? లేక పెద్ద పెట్టెను సిద్ధంచేసి వుంచుతావా?” అని. అడిగాడు చోరదేవుడు

“స్వామీ కొట్టు గదిలో పెద్ద భోషాణ మున్నది. ప్రస్తుతం అది ఖాళీగా వుంది. తమరు డబ్బును అందులో పోయవచ్చు,” అన్నాడు అచ్చన్న.

“సరే, సూర్యోదయమైనాక వెళ్ళి భోషాణంలో చూసుకో!” అని చోరదేవుడు మాయమయ్యాడు.

అచ్చన్నకు అంతా కలలావున్నది. బాల భానుడి లేతకిరణాలు తనమీద పడేదాకా, అతడు అసహనంగా ఇల్లంతా పచార్లు చేశాడు. తర్వాత వెళ్ళి చూస్తే, భోషాణంలో చెప్పలేనంత డబ్బున్నది. అంత డబ్బును

చూడగానే అతడికి మతిపోయినట్టయింది. ఆ డబ్బుతో తనూ, తన కుటుంబం తరతరాల పాటు వైభవంగా జీవించవచ్చు నని సంతోషపడ్డాడు.

ఉన్నట్టుండి అచ్చన్న సంతోషం ఎందుకు పెరిగిందో, అతడి తల్లిదండ్రులకు కానీ, భార్యకుగానీ, కొడుక్కుగానీ అర్థం కాలేదు. తనకు మాత్రమే కనబడే ఆ డబ్బు గురించి, అప్పుడే అందరికీ చెప్పదలచుకోలేదు అచ్చన్న. నెలరోజులాగితే ఆ డబ్బు అందరికీ కనబడుతుంది కాబట్టి, ఆరోజునే చెప్పవచ్చు ననుకున్నాడు.

ప్రతిరోజూ అచ్చన్న కొట్టుగదిలోకి వెళ్ళి భోషాణంలో డబ్బును చూసుకుంటూండే వాడు. అంత డబ్బు తన భోషాణంలో చేరిందని మురిసిపోయేవాడు. అలా రెండు వారాలు గడిచాయి. ఆ తర్వాత ఒక రోజున చూస్తే, భోషాణంలో ఒక్క వరహా కూడా లేదు.

అచ్చన్నకు గుండె ఆగినంత పనయింది. ఆ డబ్బును తను తప్ప ఇంకెవ్వరూ చూడ లేదు. అలాంటప్పడది ఎలామాయమయింది? జ్ఞానయోగి ఏదో మాయచేసి వుండాలి! చోరదేవుడిచ్చిన డబ్బు రెండు వారాలతర్వాత మాయమవుతుందని ఆయన తనకు చెప్పలేదు. అందుకుకారణం అడగాలి జ్ఞానయోగిని!

ఇలా ఆలోచించి అచ్చన్న తీరా వాకబు చేస్తే, వారంరోజులక్రితమే జ్ఞానయోగి ఊరు విడిచి వెళ్ళిపోయినట్టు తెలిసింది. ఆయన మధురాపురంవెళ్ళాడని ఎవరోచెప్పగా, అచ్చన్న వెంటనే ఆ ఊరుకు ప్రయాణ మయ్యాడు!