సుల్తాను ప్రశ్నలు

ఒకనొక సుల్తాను, హుస్సేన్ అనే మిత్రుడితో కలిసి అడవి మార్గం గుండా వెళుతున్నాడు. వాళ్ళముందు కొంతదూరంలో మరొక మనిషి నడుస్తున్నాడు.

సుల్తాను మిత్రుడితో, “హుస్సేన్! అదిగో, ఆ వెళుతూన్న మనిషిని గురించిన వివరాలే వైనాచెప్పగలవా?” అని అడిగాడు ఉత్సాహంగా.

హుస్సేన్ వెళుతూన్న బాటసారిని కొంత సేపు పరిశీలనగా చూసి, “ప్రభూ! అతడొక వడ్రంగి అయివుంటాడు!” అన్నాడు.

“మరి, అతడి పేరేమిటో చెప్పగలవా?” అని అడిగాడు సుల్తాను.

“బహుశా అతనిపేరుకూడా హుస్సేన్ అయి వుండవచ్చు, ప్రభూ!” అన్నాడు మిత్రుడు.

“అంటే, లోగడే ఆ మనిషి నీకు తెలుసు నన్నమాట! అంతేనా?” అన్నాడు సుల్తాను.

“లేదు ప్రభూ! అతన్ని నేనిప్పుడే చూస్తు న్నాను!” అన్నాడు మిత్రుడు.

“మరి, అతని పేరెలా చెప్పగలిగావు?” అని అడిగాడు సుల్తాను ఆశ్చర్యంతో.

“తమరు నన్ను పేరుపెట్టి పిలిచినప్పుడు, ఆ బాటసారి ఇటుకేసి తలతిప్పి చూడడం నేను గమనించాను. అందువల్ల అతనిపేరు కూడా నా పేరే అయివుంటుందని ఊహిం చాను,” అన్నాడు మిత్రుడు.

“శభాష్! నీ సమాధానం యుక్తియుక్తంగానే ఉన్నది. మరి, అతడు వడ్రంగి అని ఎలా చెప్ప గలిగావు?” అని అడిగాడు సుల్తాను.

“ప్రభూ! అతడు నడుస్తున్నప్పుడు పళ్ళూ, పువ్వులూ నిండిన చెట్లకేసి చూడకుండా, బోదెలు లావుగా ఉన్న ఎత్తయిన చెట్లకేసి అంటే, కలపకు పనికివచ్చే చెట్లకేసి మాత్రమే చూస్తూ వెళ్ళడం గమనించాను. అందువల్ల అతడి వృత్తి వడ్రంగం అయివుంటుందని ఊహించాను!” అని సమాధానమిచ్చాడు మిత్రుడు.