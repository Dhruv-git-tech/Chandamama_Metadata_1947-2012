భారత దర్శిని

మన జాతీయ పక్షి

మన జాతీయ పక్షి నెమలి ఎన్నో ప్రత్యేకతలు సంతరించుకున్న పక్షి. క్రీ.పూ. 3 2 6 వసం.లో మన దేశంపై దండయాత్ర చేసిన అలెగ్జాండర్ చక్రవర్తి, ఈ పక్షి అందచందాలకు ముగ్ధుడై, తమ వెంట కొన్ని పక్షులను తమదేశానికి తీసుకువెళ్ళడానికి ఆశించాడని చెబుతారు.

సంస్కృతంలో నెమలికి వెయ్యి కళ్ళుగల పక్షి' అనే ఒక పేరు ఉంది. ముదురు నీలంరంగు పొడవాటి మెడ, చిన్న తలపై కిరీటంలాంటి కుచ్చు, ఈకలతో నిండిన పొడవాటి తోకతో, పక్షులన్నిటిలోకీ చాలా అందంగా కనిపిస్తుంది నెమలి.

ఒక్కొక్క ఈక బంగారు కన్నులా కనిపిస్తుంది. పింఛాన్ని పైకెత్తి విప్పినప్పుడు వెయ్యి 'కళ్ళు' గల నెమలి అందాన్ని చూడడానికి వెయ్యికళ్ళు కావాలి!

యేటా నెమలి తన ఈకలను రాల్చేస్తూ ఉంటుంది. వాటిస్థానంలో కొత్త ఈకలు పుట్టుకొస్తాయి. నెమలి ఈకలతో వింజామరలను తయారు చేస్తారు.

షాజహాన్ చక్రవర్తి తయారు చేయించిన సుప్రసిద్ధమయూరసింహాసనం మీద రత్నాలు, మణులు, మాణిక్యాలు పొదిగిన నెమలి రూపాలు ఉన్నాయి.

అమూల్యమైన ఆ సింహాసనాన్ని నాదీర్షా, పర్షియా (ఇప్పటి ఇరాన్)కు తరలించుకుని వెళ్ళాడు.

శ్రీకృష్ణుడు నెమలి పింఛాన్ని తలపై ధరించే వాడని మన పురాణాలు పేర్కొంటున్నాయి. దేవసేనాధి పతియైన, సుబ్రహ్మణ్యస్వామి మయూర వాహనుడుగా వర్ణించ బడి ఉన్నాడు.