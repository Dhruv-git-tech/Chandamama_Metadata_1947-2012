చందమామ కబుర్లు

అతిపిన్నవయసు కళాశాల విద్యార్థి!

చైనా లియోనింగ్ ప్రావిన్స్‌లోని పాంజిన్ నగరానికి చెందిన జాంగ్ సిన్యాంగ్ అనే పదేళ్ళ కుర్రాడు టియాంజిన్ నగరంలోని ఇంజినీరింగ్ కళాశాల విద్యార్థిగా నమోదు చేసుకున్నాడు. నేషనల్ కాలేజ్ ఎంట్రెన్స్ ఎగ్జామినేషన్స్ (ఎన్.సి.ఇ.ఇ)లో 505 పాయింట్లు సాధించి ఇందుకు అర్హత పొందాడు. కాలేజీ ప్రవేశానికి కావలసిన కనీస అర్హత కన్నా ఇది 47 పాయింట్లు అధికం. దేశంలోనే అతిపిన్న వయసు కళాశాల విద్యార్థి జాంగ్ సిన్యాంగ్, ఆరేళ్ళ ప్రాథమిక పాఠశాల విద్యను రెండేళ్ళలోనూ, మూడేళ్ళ జూనియర్ హైస్కూల్ విద్యను రెండేళ్ళలోనూ పూర్తిచేసి 2004లో గ్రాడ్యుయేట్ అయ్యాడు.

కళాశాలలో చదువుతూన్న సగటు విద్యార్థులకన్నా జాంగ్ సిన్యాంగ్ మరీ పిన్నవాడు కావడంతో, అతనికి తోడుగా అతని తండ్రి రావడానికి కళాశాల యాజమాన్యం అనుమతించింది. విశిష్ట ప్రతిభాశాలి అయిన జాంగ్ సిన్యాంగ్ అవసరాలకు అనుగుణంగా అతనికి విద్యనేర్పడం ఒక సవాలుగా భావిస్తున్నట్టు కళాశాల అధికారి అంగీకరించాడు.

మొక్కలు నాటడంలో రికార్డు!

తమిళనాడు నాగపట్టణం జిల్లా సముద్ర తీరంలో ఉన్న రెండు గ్రామాల ప్రజలు తాము 2002వ సం.లో నాటిన వేలాది సరుగుడు చెట్లే, గత డిసెంబర్ 26న వాటిల్లిన సునామీ నుంచి తమను కాపాడాయని చెబుతున్నారు. నలువేడప్పట్టి గ్రామప్రజలు రెండేళ్ళ క్రితం 23 గంటల్లో 80,244 మొక్కలు నాటారు. అది అప్పటికి ఒక రికార్డు. గత సంవత్సరం గాంధీజయంతి నాడు నలువేడప్పట్టి, పుప్పవనం గ్రామాల ప్రజలు 24 గంటల వ్యవధిలో 47 ఎకరాలలో 2,54,464 మొక్కలను నాటి పాత రికార్డును అధిగమించారు. దాదాపు 300 మంది రైతులు అక్టోబర్ 1వ తేదీ వేకువ జామున 340 గం.లకు ప్రారంభించిన మొక్కలు నాటే కార్యక్రమాన్ని మరునాడు సాయంకాలం 340 గం.లకు పూర్తి చేశారు. ప్రపంచ రికార్డు సృష్టించిన ఈ కార్యక్రమాన్ని ముగ్గురు పరిశీలకులు పర్యవేక్షించారు.