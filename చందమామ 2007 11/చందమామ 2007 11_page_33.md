“అందుకు మన అమ్మాయిలు అంగీకరించాలి కదా?” అన్నది ఆయన భార్య.

ఆ మాట వినుగానే, “మీకు సమ్మతుయితే నాకూ సమ్మతమే. ఈ రాత్రికి నన్ను ఇక్కడ ఉండడానికి అనుమతించినట్టయితే, యువ రాజును వివాహానికి సమ్మతించేలా చేయగలను,” అన్నది దేవరాజుగారి పెద్ద కుమార్తె.

తల్లిదండ్రులు అందుకు అంగీకరించి ఆమెను అక్కడే వదిలి వెళ్ళారు. ఆమె చెరసాలలోకి ఊచలగుండా ప్రవేశించింది. యువరాజు గాఢనిద్రలో ఉన్నాడు. ఆమె మంచం సమీపంలో కూర్చున్నది. కొంతసేపటికి ఎవరో తన గదిలో ఉన్నట్టు గ్రహించిన యువరాజు కళ్ళు తెరిచి చూశాడు.

ఎదురుగుండా కనులు చెదిరే అద్భుత సౌందర్యంతో ఒకయువతి కూర్చుని ఉండడం చూసి, మూసివున్న ఈ గది లోపలికి ఎలా రాగలిగిందా అని ఆశ్చర్యపోయాడు. ఆమె అందమైన చిరునవ్వుకు మంత్రముగ్థడై పోయినట్టుమైమరచి పోయాడు. కొంతసేపటికి, “నన్ను వివాహమాడగలవా?” అని అడిగాడు. “సంతోషంగా,” అన్నది ఆ యువతి.

ఆ యువతి కేవలం సౌందర్యవతి మాత్రమే కాదనీ, కొన్ని అద్భుత శక్తులు కలదనీ యువ రాజు గ్రహించాడు. తన వేలి ఉంగరం తీసి ఆమె వేలికి తొడిగాడు, ఆమె ఉంగరం కేసి ఆశగా చూశాడు. ఆమె ఉంగరం తీసి యువ రాజు వేలికి వేసింది. పెళ్ళితంతు పూర్తయింది!

తెల్లవారుతూండగా గది కేసి వచ్చిన కాపలా భటులు యువరాజుతో పాటు ఒక అందాల యువతి ఉండడం చూసి అమితాశ్చర్యం చెందారు. ఒక భటుడు పరిగెత్తుకుంటూ వెళ్ళి రాజుకు ఆ వింత దృశ్యం గురించి చెప్పాడు. రాజూ, నలుగురు రాణులూ హుటాహుటిగా అక్కడికి వచ్చారు.

ఇన్నాళ్ళు తనకు నచ్చిన వధువు లభించక పోవడం వల్లే యువరాజు పెళ్ళి వద్దంటూ వచ్చాడనీ; ఇప్పుడు అపురూప సౌందర్యవతి లభించడంతో వెంటనే వివాహ మాడాడనీ గ్రహించి వాళ్ళు ఆనందాశ్చర్యాలు చెందారు. కొడుకునూ, కోడలినీ మనసారా దీవించారు.

రాజ్యమంతటా ప్రజలు ఆనందోత్సాహాలతో వేడుకలు జరుపుకున్నారు!