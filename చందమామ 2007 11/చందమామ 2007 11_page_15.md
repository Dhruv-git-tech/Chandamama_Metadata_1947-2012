అనుచరులా! ఇంక కావలసిందేమిటి? నాకు అర్ధరాజ్యమూ, నీకు రాకాసిలోయలో వున్న వెండి బంగారాలూ! చూస్తారేం, పదండి, వాళ్ళనిప్పుడే కొండ గాలించి పట్టేద్దాం,” అన్నాడు.

బ్రహ్మదండి మాంత్రికుడు తనకు ప్రాణా పాయం కలిగినప్పుడల్లా, తనను పట్టుకున్న వాడికి అర్ధరాజ్యం ఇప్పిస్తానని వాగ్దానం చేశాడు. చండమండూకుడి నుంచి బయట పడేందుకు అతడికీ, తరవాత రెక్కల మను షుల నాయకుడైన పులుగురాయుడికి దొరికి అతడికీ, మీకు అర్ధరాజ్యం వస్తుందని మాట ఇచ్చేశాడు. పైగా, చండమండూకుడి నర మాంస భక్షకులకు దొరికిన స్థూలకాయుణ్ణి, తనకు తోడుగా వుంటాడని చెప్పి, మండూ కుణ్ణించి ఆ బానిస యజమానిని కాపాడి, తన వెంట తెచ్చుకున్నాడు.

పులుగురాయుడి తొందరపాటు చూసి బ్రహ్మదండి మాంత్రికుడు ముఖం చిట్లించి, “పులుగురాయా, ఇది వేగిరపాటుకు సమయం కాదు. కేశవుడూ, అతడి వెంట వున్న జయమల్లూ, కోయవాడూ మహా జిత్తులమారి వెధవలు. మనం ఒక్కుమ్మడిగా కొండగుహల కేసి వెళితే, వాళ్ళు గుహకంద రాల్లోపడి మనకు చిక్కకుండా పారిపోగలరు. వాళ్ళను గుహలు విడిచి వచ్చేలా చేయాలి. అప్పుడు మనం వాళ్ళను చేజిక్కించుకోవచ్చు,” అన్నాడు.

“అదెలా సాధ్యం? నువ్వు చెప్పేదాన్ని బట్టి చూస్తే వాళ్ళేమీ అమాయకులు కారే,” అన్నాడు పులుగురాయుడు.

“వాళ్ళ జిత్తులమారి తనాన్ని, కాలభైరవుడి కరుణాకటాక్షం వల్లనేను జయిస్తాను. దానికి మన స్థూలకాయుడు... ఆ బానిస యజమాని వున్నాడే... వాడి సహాయం అవసరం. ఆ మాంసంపోగును పిలిపించండి,” అన్నాడు బ్రహ్మదండి. వెంటనే పులుగురాయుడు తన అనుచరులను బానిస యజమాని కోసం పంపాడు. ఈ లోపల బ్రహ్మదండి, తన అంగరక్షకులైన జిత, శక్తివర్మలతో బయలు దేరి, కొంతదూరం వెళ్ళి, చెట్ల చాటున వున్న ఒక గుడిశే ముందు నిలబడ్డాడు.

“నీ ఎత్తుగడ ఏమిటి బ్రహ్మదండీ? మళ్ళీ ఏదో కొంప మీదికి తెచ్చేట్టున్నావు. ఆ మహా కాయుడికి ఎలాంటి పని ఒప్పచెప్ప బోతు న్నావు?” అని అడిగాడు జితవర్మ.

“నీ చచ్చు ప్రశ్నలతో నా ఆలోచన చెడ గొట్టకు. ఆ బానిస యజమానిని నరభక్షకులు