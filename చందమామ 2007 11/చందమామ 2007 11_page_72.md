# విజ్ఞానం ... వినోదం ... వికాసం ...

## విజ్ఞాన వీచికలు :

### జిగురు కథ

చ్యుయింగ్ గమ్ నమిలే వారిని ఎవరిని అడిగినా అది మానసిక ఒత్తిడిని తగ్గిస్తుందని చెబుతారు. చ్యుయింగ్ గమ్‌కు శతాబ్దాల చరిత్ర ఉందంటే మీకు ఆశ్చర్యం కలగవచ్చు. ప్రాచీన గ్రీకులు, మెక్సికోకు చెందిన మాయెన్స్, చెట్ల నుంచి తీసిన రకరకాల జిగట పదార్థాలను గమ్‌లాగా నమిలేవారు.

అయితే ప్రపంచంలో వ్యాపారరీత్యా ‘స్టేట్ ఆఫ్ మైన్ ప్యూర్ స్ప్రూస్ గమ్’ అనే గమ్‌ను 1848లో జాన్ బి. కర్టిస్ తయారుచేశాడు. థామస్ ఆడమ్స్ చిక్లెట్‌ను కనుగొన్నాడు. ఒకనాడు వాళ్ళ ఇంటికి జనరల్ ఆంటోనియో డీ అన్నా అతిథిగా వచ్చాడు. చికిల్‌ను ఉపయోగించి చౌక సింథెటిక్ రబ్బర్‌ను తయారు చేయమని సలహా ఇచ్చాడు. ఆయన ఫ్యాక్టరీ స్థాపించి ప్రయోగాలు ప్రారంభించాడు. ఆయన ఒక షాపు వద్ద ఉండగా ఒక చిన్నమ్మాయి వచ్చి, చ్యుయింగ్ గమ్ కొనడం చూశాడు. చికిల్ నుంచి కాక ఇతర పదార్థంతో తయారుచేసిన గమ్‌ను అమ్మగలవా అని ఆయన షాపు యజమానిని అడిగాడు. ఆయన అంగీకరించాడు. ఆడమ్స్ చ్యుయింగ్ గమ్‌ను తయారు చేసి దానికి ‘న్యూయార్క్స్ నం. 1’ అని పేరు పెట్టాడు. అవే మొదటి చిక్లెట్స్.

### మన పరిసరాలు

#### సీతాకోకచిలుక నుంచి ప్రేరణ

కొత్త, వాటర్ ప్రూఫ్, సెల్ఫ్ క్లీనింగ్ పదార్థాన్ని తయారు చేయడానికి ‘మార్ఫో సుల్కోస్ స్కీయ్’ సీతాకోకచిలుక మెరిసే నీలిరెక్కలు ప్రేరణ కలిగించాయి. జపానుకు చెందిన కనగావా అకాడెమీ ఆఫ్ సైన్స్ ఈ అద్భుతమైన పదార్థాన్ని తయారు చేయడానికి ప్రయత్నిస్తున్నది. ఈ అద్భుత పదార్థం దుమ్ము, ధూళి, మురికి అంటకుండా వస్తువులు సహజంగా నిగనిగలాడేలా చేస్తుంది. సీతాకోకచిలుక రెక్కల మీదున్న అసంఖ్యాకమైన మెక్రొస్కోపిక్ పొలుసుల వరసలు నీటిని అంటకుండా చేస్తూ మెరిసే నీలి రంగును సృష్టిస్తాయి. దొర్లి పడిపోయే నీటి బిందువులు తమతో దుమ్మును, ధూళిని తీసుకువెళ్ళడం వల్ల రెక్కలు ఎప్పుడూ శుభ్రంగా నిగనిగలాడుతూ కనిపిస్తాయి.