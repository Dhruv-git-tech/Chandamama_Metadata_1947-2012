5

చారిత్రక వాస్తవికతకు మించిన సత్యం!

దేశమంటే ఒక్క భూభాగం మాత్రమే కాదు; సంస్కృతీ సంపన్నులైన మనుషులు కూడా. మనుషులు సంస్కృతీ సంపన్నులుగా పరిణమించడానికి వేనవేల సంవత్సరాలు పడతాయి. పురాతనమైన మనదేశంలో వేలాది సంవత్సరాలుగా సంస్కృతీ సంప్రదాయాలు అవిచ్ఛిన్నంగా కొనసాగుతున్నాయి. అందుకు పురాణేతిహాసాలు, కావ్యాలు, కళలు, మహాపురుషుల జీవితాలు, వారు ప్రబోధించిన ఆదర్శాలు ఎంతగానో దోహదం చేశాయి. ముఖ్యంగా రామాయణ మహాభారతాలు చూపిన ప్రభావం అనన్య సామాన్యమైనది. కావ్యాలుగా, నాటకాలుగా, పాటలుగా, పద్యాలుగా, జానపద గీతాలుగా వాటిని చదివి, విని, పాడి, చూసి, వాటిలోని పాత్రలు నవ్వినప్పుడు నవ్వి, ఏడ్చినప్పుడు కంట తడిపెట్టి-వాటితో మమేకమవుతూ వస్తూన్న జాతి మనది. సామాన్యప్రజలు వాటిలోని పాత్రలను మంచి చెడులకు సజీవ సంకేతాలుగా పరిగణిస్తున్నారు.

సంప్రదాయాలకు మూలకందాలుగా సుదీర్ఘకాలం భావించబడిన వాటిని వాస్తవంగా స్వీకరించాలన్నది అంగీకరించబడిన ఆధారసూత్రం. రాముడు, కృష్ణుడు జీవించారని భావించబడే కాలాలకూ ఇప్పటికీ మధ్య, యుగాలు గడిచి పోయాయి. ఇప్పుడు వారి జీవితాలకు చారిత్రక ఆధారాలను వెతకడం వల్ల ఎలాంటి ప్రయోజనమూ ఒరగబోదు. అది మన పూర్వుల ఆధారాలను వెతికినట్టే ఉంటుంది. సత్యం పట్ల తప్ప చారిత్రక ఆధారాల పట్ల అంతగా ఆసక్తి కనబరచని సంప్రదాయం మనది!

బాధ్యతాయుతమైన పదవులలో ఉన్నవారు అలాంటి పురాణ పురుషులు జీవించి నట్టు చారిత్రక ఆధారాలు లేవు అంటే- ప్రశాంత జన జీవనానికి భంగం కలిగించినవారే అవుతారు. పక్షపాత వైఖరితో కూడుకున్న అలాంటి వాస్తవికవాదాలను పట్టించుకోక పోవడమే ఉత్తమం! చారిత్రక వాస్తవికతకు మించిన మహత్తర వాస్తవికత ఉందన్న విషయం మరిచిపోకూడదు!

సంపాదకుడు : విశ్వం