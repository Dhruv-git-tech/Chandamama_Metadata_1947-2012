# వంటవాడి వైద్యం

రామనాథబాబు ఆనే భూస్వామి దగ్గిర రంగయ్య అనే వంటవాడు వుండేవాడు. రంగయ్య వంట పనుల్లో అందెవేసిన చెయ్యి. అతడు అద్భుతమైన రుచులతో రామనాథబాబుకు వంట చేసి పెట్టేవాడు.

ఒకనాడు రంగయ్య యజమానితో, తాను ఉద్యోగం మానుకుని పట్టణంలో వున్న తన కొడుకు దగ్గిరకు వెళ్ళి పోతున్నానని చెప్పాడు.

ఆ తరవాత వారం తిరక్కుండానే సుబ్బుశాస్త్రి అనే అతను రామనాథబాబు దగ్గిరకు వచ్చి, 'అయ్యా, తమకు వంట వాడి అవసరం వున్నట్టు తెలిసింది. నాకు వంట చేయడంతోపాటు వైద్యం కూడా తెలుసును,' అన్నాడు.

వైద్యం తెలిసిన వంటవాడు దొరకడం అదృష్టం అనుకుంటూ రామనాథబాబు, 'సరే, రేపే వచ్చి పనిలోచేరు,' అన్నాడు.

సుబ్బుశాస్త్రి వంటవాడు గా పని ప్రారంభించాడు. అతడి వంట రుచిగానే వున్నట్టు రామనాథబాబుకు తో చింది. కాని, రెండు రోజులు గడిచేసరికి ఆయనకు అజీర్తి రోగం పట్టుకున్నది. వంటవాణ్ణి పిలిచి సంగతి చెప్పాడు.

సుబ్బుశాస్త్రి మూడు మందు పాట్లాలు యజమాని చేతిలో పెట్టి, భోజనానంతరం ఒక్కొక్క పాట్లం మందు వాడమని చెప్పి, 'అయ్యా, నేను తమవద్ద వంట వాడుగా మాత్రమే కుదిరాను. వైద్యుడుగా నాకు వేరే కొంత ప్రతిఫలం ముట్టచెప్పడం ధర్మం గదా ?' అన్నాడు.

రామనాథబాబు చిన్నగా నవ్వి, పాట్లం ఒక్కటికీ రూపాయి చొప్పున, మూడు రూపాయిలు సుబ్బుశాస్త్రికి యిచ్చాడు. ఆ మూడు పాట్లాల మందూ వాడగానే అజీర్తిరోగం మటుమాయమైంది.