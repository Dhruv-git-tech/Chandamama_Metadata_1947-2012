చూసింది. యశోద వెర్రిచూపులకు చుట్టూ చేరిన పిల్లవాళ్ళు కేరింతాలు కొడుతున్నారు. స్తంభం చాటున బలరాముడు ముసి ముసి నవ్వులు నవ్వుతున్నాడు.

కృష్ణుడు యశోద ముఖం మీదకు వంగి, ' 'చూడమ్మా చూడు ! మన్ను కనిపించిందా ? బాగా చూడు !'' అంటూ తెరిచిన నోరు మరింత దగ్గిరగా చూపుతుంటే, యశోదకు దేవాదిదేవుళ్ళు కనిపించారు. కృష్ణుడు పిల్లనగోవి ఊదుతూంటే, విఘ్నెశ్వరుడు తాండవం చేస్తూ కనిపించాడు. కృష్ణుడు పెద్ద నల్లని సర్పం తలల మీద తంతున్నాడు. అది కృష్ణుణ్ణి చుట్టి వేస్తున్నది.

యశోద కెవ్వున అరిచి మూర్ఛ పోయింది.

యశోద తిరిగి కళ్ళు తెరిచేసరికి మంచం చుట్టూరా గొల్లభామలూ, గొల్ల అవ్వలూ కనిపించారు.

‘‘నాకేమైంది?’’ అని ఆశ్చర్యంగా అడిగింది యశోద.

ఆమెకు ఏదీ జ్ఞాపకం లేదు. ఏమి జరగనట్టే అంతా మరిచిపోయింది.

‘‘నీకేమైందో మాకు తెలీదు గాని, మా ఇళ్ళల్లో దొంగతనాలు జరిగాయి. ఆ దొంగ నీ ముద్దులకొడుకే ! వెన్న, మీగడ, పాలు, పెరుగులు కుర్రమూకకీ, కోతులకూ పంచి పెడుతుండగా కళ్ళారా చూశాము !'' అని చెప్పారు గోపకాంతలు.

యశోద, ‘‘ఏమిటేమిటి ! అవన్నీ మీ ఇళ్ళల్లోవని ఎలాగ అనుకున్నారు ? మా ఇంట లేవనుకున్నారా ? గోకులం ఊళ్లోని ఇళ్ళన్నీ కలిపి, మా ఇంట వున్న వాటిలో సగానికైనా రావు; వెళ్ళండి, వెళ్ళండి !'' అంటూ వాళ్ళను సాగ నంపింది.

కృష్ణుడు మెల్లగా వచ్చి, ‘‘ఏం జరిగిందమ్మా?’’ అనడిగాడు.

‘‘ఏం జరుగుతుందన్నానో అదే జరిగింది ! నీ మీద నీలాపనింద పడింది!’’ అన్నది యశోద.