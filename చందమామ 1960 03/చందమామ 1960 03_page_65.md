తాతా! యని మనుమ డేగి
చేతులతో చుట్టి వైచె;
అంశుమంతు దన గుండెకు
అద్దుకొనెను రా జప్పుడు.

“యజ్ఞాశ్వము వెదకుండని
ఆజ్ఞ యిచ్చి, కఠినమ్ముగ
నీ తండ్రుల బాధించిన
పాతకుడను, నీ తాతను.

పాతాళపు గుహలోనికి
నీ తండ్రులు చొరబడిరట;
ఎంత కాలమునకు వారు
ఇవతలకును రాలేదట.

ఏమయిరో? నీ తండ్రులు
ఎందున్నదో? యజ్ఞాశ్వము
చెడిపోయెను యజ్ఞమ్మును
కొడుకుల బోగెట్టుకొంటి!

అంశుమంత! నీ వాకడవె
వంశమునకు మిగిలినావు
కులగౌరవ మర్యాదలు
నిలబెట్టుట నీ భారము.”

అని పలికెడు సగరరాజు
కనులు రెండు చెమ్మగిల్లె
అంశుమంతు డతని కాళ్ళు
అద్దుకొనుచు పలికె నిట్లు:

“నను పంపుము, తాతయ్యా!
పినతండ్రుల వెదకి తెత్తు;
ఎటనున్నను యజ్ఞాశ్వము
ఇప్పుడు తెచ్చి నీ కత్తును.

ఇంత చిన్న పనికి నీపు
చింతించెద వేల, తాత!
ఆన తిచ్చి నను పంపుము
ఆశీస్సుల గురియింపుము.”

అని పలికిన సగరరాజు
తన మనుమని లేవనెత్తి
ఆశీస్సుల గురియించెను,
అశ్రుపులను వర్షించెను.