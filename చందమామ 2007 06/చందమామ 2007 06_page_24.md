భారతదర్శిని

## మైసూరు రాకెట్

దీపావళి అనగానే పిల్లలకు టపాకాయలు గుర్తుకువస్తాయి. ఈ టపాకాయలలో నిప్పు రవ్వల పువ్వులు చిమ్ముకుంటూ జుయ్ మంటూ ఆకాశంలోకి దూసుకు పోయే రాకెట్ చాలా ప్రాచుర్యం కలది. మన 'ఇస్రో', అమెరికాలోని 'నాసా' నుంచి రాకెట్ల సాయంతో శాటలైట్లను అంతరిక్షంలోకి పంపారని మనం వింటూ ఉంటాం. చదు వుతూ ఉంటాం. అయితే, రాకెట్లను శతాబ్దాల క్రితం ఆయుధాలుగానూ ఉపయోగించేవారు.

ఇలాంటి రాకెట్లు ప్రయోగించడంలో మనదేశం అగ్రగామి అనీ, మైసూరు టిప్పుసుల్తాన్ 18వ శతాబ్దం చివరి దశకాలలో వీటిని తయారుచేశాడనీ మీకు తెలుసా? మైసూరు సైన్యంలో 5000 మంది సైనికులతో 'రాకెట్ విభాగం' ఉండేది. రాకెట్ల పరిమాణం, ఎగరవలసిన ఎత్తు, వెళ్ళవలసిన దూరం, ఛేదించవలసిన గమ్యం మొదలైన అంశాల ఆధారంగా వాటిని అమర్చే సాంకేతిక పరిజ్ఞానం సైనికులకు అందించేవారు. 'మైసూరు రాకెట్ సగటున 2.4' కి.మీ. దూరం వెళ్ళగలిగేదని చెబుతారు. అదే కాలఘట్టంలో ఇంగ్లాండు రాకెట్ వెళ్ళగలిగిన గరిష్ఠ దూర పరిమితి 1 కి.మీ. మాత్రమే. అందువల్ల తెలివైన ఆంగ్లేయులు మైసూరు యుద్ధాలలో తమపై ప్రయోగించబడిన రాకెట్లను సేకరించి వాటిని పరిశోధించడానికి ఇంగ్లాండుకు పంపేవారు. తమ రాకెట్లను మరింత శక్తివంతంగా తయారుచేయడానికి అవి ఉపయోగపడగలవని వారు భావించారు. ఉపయోగపడ్డాయి కూడా.