అందుకు కొందరు, “భూమేశం నిన్ను గౌరవిస్తే అది అతడి వినయం. అంతే తప్ప, అతడు నీ శిష్యుడంటే ఒప్పుకోలేం,” అన్నారు.

అయితే, రామేశం వారితో ఏకీభవించకుండా, “మనతో స్నేహానికి ఒప్పుకున్న భూమేశమే మన కామేశాన్ని గురువుగా స్వీకరించాడు. కాబట్టి భూమేశం కామేశం శిష్యుడే. అంతేకాదు, ఈ రోజు నుంచి కామేశు నాక్కూడా మిత్రుడు కాదు; గురువే,” అన్నాడు.

ఈ మాటలకు ఊరిపెద్దలు తెల్లబోయారు. కామేశం, “చూశారా, మన రామేశానికి రాజసన్మానం మీద ఆశపుట్టింది. కానీ అందుకు కేవలం నా శిష్యుడైతే మాత్రం చాలదు. భూమేశానికున్న తెలివితేటలు కూడా కావాలి,” అన్నాడు ఊరిపెద్దలతో.

అప్పుడు రామేశం గంభీరంగా, “గురువు నేర్పేవాడే కానీ, నేర్చుకునేవాడు కాదు. శిష్యుడు నేర్చుకునేవాడేగాని నేర్పేవాడు కాదు. మిత్రుడైతే నేర్పడు, నేర్చుకోడు. అతడు తెలివిని పంచుకుంటాడు. కాబట్టి మన

కంటే తెలివి తక్కువవాణ్ణి మిత్రుడిగా కంటే గురువుగా భావించడమే లాభం. అప్పుడు అతడికి తెలిసిన కాస్త మనం నేర్చుకుని బాగుపడవచ్చు. మనకు తెలిసిందేమీ అతడికి నేర్పనక్కరలేదు. భూమేశం తెలివైన వాడని గ్రహించి మనమతణ్ణి మిత్రుడిగా భావించాం. ఎన్నో కొత్త విషయాలు తెలుసు కుని బాగుపడ్డాం. కామేశం తెలివి ఏపాటిదో భూమేశం ఎప్పుడో అంచనా వేశాడు. అందుకే అతణ్ణి గురువుగా స్వీకరించి తను బాగుపడ్డాడు. తనవల్ల కామేశం బాగుపడే అవకాశం లేకుండా చేశాడు. నేనూ భూమేశం పద్ధతిలోనే కామేశాన్ని గురువుగా భావిస్తున్నాను,” అన్నాడు.

నేర్చుకోవలసిన చోట నేర్చుకునేందుకు బదులు ప్రగల్భాలు పలికినందుకే కామేశాన్ని రామేశం గురువని ఎకసక్కెం చేశాడని గ్రహించిన ఊరిపెద్దలు ఫక్కున నవ్వారు.

కామేశం రామేశం చేతిలో మరోసారి భంగపడ్డాడు.