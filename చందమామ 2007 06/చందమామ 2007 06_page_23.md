బేతాళుడు ఇంతవరకు చెప్పి, “రాజా, మొదట స్వయంకృషి, పట్టుదల అమరమని భద్రయ్యకు ఉపదేశించిన గురువు జ్ఞాన భాస్కరుడు, ఆఖరికి ఒకపిట్టకథ సాయంతో సర్వం కాలాధీనం, విధిబలీయం అంటూ మెట్టవేదాంతం వల్లించడం విచిత్రంగానూ, పరస్పర విరుద్ధంగానూ లేదా? ఇది ఆయ నకు అనుభవం నేర్పిన పాఠమా? లేకవృద్ధా ప్యంలో నిస్సహాయత కారణంగా కలిగే నిరాశానిస్పృహల పర్యవసానమా? ఆయన రెండు అభిప్రాయాలలో ఏది సత్యం? ఏది అసత్యం? నా సందేహాలకు సమాధానం తెలిసికూడా చెప్పకపోయావో, నీ తల పగిలి పోతుంది,” అన్నాడు.

దానికి విక్రమార్కుడు, “గురువు జ్ఞాన భాస్కరుడి మాటల్లో ఎలాంటి వైరుధ్యమూ లేదు. ఆయన భద్రయ్యకు మొదట, చివర చెప్పిన రెండు విషయాలూ అక్షర సత్యాలే. మనిషి ప్రయత్నం, కృషీ లేనిదే ఎలాంటి ప్రగతీ, అభ్యుదయమూ సాధ్యం కాదు. సర్వం విధిలిఖితం అని కూర్చుంటే మనిషి

బతుకు ఎక్కడ వేసిన గొంగలి అక్కడే అన్న చందంగానే కాకుండా మరింత దారిద్ర్యానికి దారి తీస్తుంది. అందువల్ల యువహృదయాలకు ప్రాణశక్తిలాంటి ప్రయత్నం, కృషి ప్రాముఖ్యతలను మొదట ఉపదేశించాడు. అదే విధంగా జీవిత పయనంలో అనుకోని అవాంతరాలూ, ఆటంకాలూ, ప్రమాదాలూ ఎదురైనప్పుడు గుండె నిబ్బరంతో ఓర్పు వహించక తప్పదు. ఎందుకంటే - సర్వం, సర్వవేళలా మనిషి అధీనంలో ఉండవు. అలా ఓర్పు వహించేప్పుడు కాలాన్నీ, దైవాన్నీ నమ్మడం మనిషికి మరింత ఆత్మస్థైర్యాన్ని కలిగిస్తుంది. ఆ సంగతే ఆయన చివర చెప్పాడు. రెండూ సత్యాలే. అయితే, ఎప్పుడు దేనిని ఉపయోగించుకోవాలి, అన్న విజ్ఞత లోనే మనిషి వివేకం ఇమిడి ఉన్నది,” అన్నాడు.

రాజుకు ఈవిధంగా మౌనభంగం కలగ గానే, బేతాళుడు శవంతో సహా మాయమై, తిరిగి చెట్టెక్కాడు. - (కల్పితం)

[ఆధారం : దాసరి మంజుభారతి రచన]

జూన్ 2007

24

చందమామ