భానుమతి, చైతన్య కేసి రుసరుస లాడుతూ చూసి, ''ఇదా నా పుట్టిన రోజు బహుమానం!'' అంటూ పెట్టెను నేలకు వేసికొట్టి, గదిలోకి వెళ్ళిపోయింది.

భార్య మూర్ఖత్వానికి చైతన్యకు కోపం వచ్చింది. గట్టిగా చివాట్లు పెట్టబోయిన వాడల్లా తమాయించుకున్నాడు. ముందు హారం సంగతి తేల్చాలి! ఈ దొంగతనం తప్పకుండా కాశయ్యదే అయివుంటుంది.

చైతన్య యిలా ఆలోచిస్తూ, గౌడ్లచావడి దగ్గిరకు వచ్చేసరికి, అక్కడ పోలయ్య గురానికి గుగ్గిళ్ళుపెట్టి, ఇంటికి వెళ్ళే ప్రయత్నంలో వున్నాడు. చైతన్య అతణ్ణి ఆగమని, ''భార్యవైపు బంధువంటూ ఒక దొంగవెధవను బండి ఎక్కించావు. వాడు బండిలోంచి సామాను కింద పడినప్పుడు, పదివేలు ఖరీదుచేసే హారం కాజేసి, ఖాళీ పెట్టెను నా చేతి సంచీలో పెట్టాడు. వెంటనేపోయి వాణ్ణించి హారం లాక్కురా. హారం లేకుండా పనిలోకి రాకు,'' అన్నాడు కోపంగా.

పదివేల హారం పోయిందనగానే పోలయ్యకు నెత్తినపిడుగుపడినట్టయింది. అతడు యజమానికి ఏంజయాబు చెప్పాలో తోచక తల వంచుకున్నాడు. తరవాత చైతన్య అక్కడి నుంచి కదలగానే, పరుగు, పరుగున గుడిసె చేరాడు.

పోలయ్య భార్య భర్తకోసం ఎదురు చూస్తూ, గుడిసెముందు నిలబడి వున్నది. పోలయ్య ఆమెను సమీపిస్తూ, ''నీ పుట్టింటి బంధువులంతా పేరు మోసిన దొంగవీనుగలు. మీ అన్న కాశయ్య, అయ్యగారి చేతి సంచీలోంచి వేలుచేసే హరం కాజేశాడు. మీ తాతచావుబతుకుల్లో వున్నాడంటే, బండి ఎక్కనిచ్చాను. పోయి, హారం పట్టుకురా,'' అన్నాడు పళ్ళుకొరుకుతూ.

తన తాతచావుబతుకుల్లో వున్నాడన్న మాట వింటూనే, పోలయ్య భార్య కాశయ్యహారం దొంగిలించాడన్న మాటలు మరిచిపోయి, ''తాతకు అంత జబ్బు