శిఖిముఖి. అంతలో అతడికి భూతాలరా యుడూ, పులిబోనూ గుర్తుకు వచ్చినై. ఆట వికుల్లో ఒకడుగా అతడికి, అలాంటి జాతి వాళ్ళమీదమంత్రతంత్రాలు ఎరిగినవ్యక్తులు చలాయించే అధికారం గురించి బాగా తెలుసు. చెంచు భూతాలరాయుణ్ణి కాస్తా హడలగొట్టి, వీలయితే అతడి ద్వారా కొంత సహాయం సంపాయించాలనుకున్నాడు శిఖి ముఖి. ఆ వెంటనే అతడు నిశ్శబ్దంగా చెట్ల కొమ్మల్లో కదిలి, పులిబోను ఉన్నచోటుకు వచ్చాడు.

భూతాలరాయుడు ఒక చిన్న మేకను, మెడతాడు పట్టుకుని బోను దగ్గిరకు లాక్కురా ప్రయత్నిస్తున్నాడు. కానీ అది అరుస్తూ అటూ, ఇటూ గెంతుతున్నది. శిఖిముఖి కొద్దిసేపు ఇదంతా చూసి, పులిలా పెద్దగా ఒక్కసారి గోండ్రుపెట్టి, చెట్ల కొమ్మల్లోంచి వేగంగా భూతాలరాయుడి ముందు దూకాడు.

భూతాలరాయుడు అదురుకుని కేకపెట్టి పారిపోబోయినవాడల్లా, తనముందు దూకి నది పులి కాదనీ, శబర యువకుడనీ చూసి, వంకరకర్ర పైకెత్తుతూ, ‘ఎవడ్రా నువ్వూ? చెంచు దయ్యాలపోతుతోనే పరాచకాలా? నిన్ను మారేడుకాయలో దట్టించి ముక్కు పాడుంకింద పీల్చేస్తాను,’ అన్నాడు.

శిఖిముఖి ఏమీ మాట్లాడకుండా, ఎడమ చేత్తో అతడి చేతిలోంచి కర్ర లాక్కుని, కుడి చేత్తో అతడి జుట్టు వడిసి పట్టుకున్నాడు. భూతాలరాయుడు పట్టు విడిపించుకునేందుకు పెనుగులాడుతూ, ‘ఎవడ్రా నువూ, వెర్రికుంకా! బతుకుమీద రోశావా, ఏం? నేనెవర్మనుకున్నావ్? బడేచెంచు ముఠావాణ్ణి, ఆ చెంచు తరువాత అంతవాణ్ణి, వదులు!’ అన్నాడు.

శిఖిముఖి పెద్దగా నవ్వి, ‘నువ్వెవడివైతే నాకేం, దయ్యాలపోతూ? ఒక్కమాట చెప్పు; ఈ పక్కనే నీటిమడుగు చూశాను. పులి ఏ వేళప్పుడు దప్పిక తీర్చుకునేందుకు అక్కడికి వస్తుంది?’ అని ప్రశ్నించాడు.

భూతాలరాయుడు ఆ ప్రశ్న వింటూనే కళ్ళెర్రజేసి, ‘ఎవడ్రా నువ్వూ, నన్ను ప్రశ్నలడగ టానికి? జుట్టు వదులు ముందు!’ అంటూ హుంకరించాడు.

‘అయితే నిన్ను ఏం ప్రశ్నలడగను, అంతా ఆ పెద్దపులే చూసుకుంటుంది!’ అంటూ శిఖిముఖి, దయ్యాలపోతును నడుంపట్టు కుని పైకెత్తి పులిబోను దగ్గిరకు తీసుకు పోయి, ‘మేక బదులు నిన్ను పులికి ఎరగా పెడుతున్నాను, తెలిసిందా?’ అంటూ బోను లోకి తోయబోయాడు. భూతాలరాయుడు గడగడా వణికిపోతూ ‘నువ్వెవరో తెలియక