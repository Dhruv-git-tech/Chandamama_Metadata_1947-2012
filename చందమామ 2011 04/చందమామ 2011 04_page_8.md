తొందరపాటు

చెర్లపల్లి గ్రామ వాసులు వెంకటయ్య, ధర్మయ్య ఇద్దరూ పెద్దమనుషులు. గ్రామంలో ఏ
పంచాయితీ అయినా ఇద్దరూ కలిసి పరిష్కరించేవారు. ఒకసారి ధర్మయ్య వెంకటయ్య
దగ్గర 10 వేల రూపాయలు అప్పు తీసుకున్నాడు. ధర్మయ్య తన బాకీని అడగకుండానే
చెల్లిస్తాడని వెంకటయ్య అనుకున్నాడు. కాని ఆరునెలలు గడిచిపోయాయి. ధర్మయ్య ఆ
విషయమై ఏమీ మాట్లాడటం లేదు. చివరకు వెంకటయ్యకు ఓపిక నశించింది.

ఒకరోజు గ్రామకూడలిలో గ్రామస్తులతో వెంకటయ్య ఈ విషయం చెప్పి "పేరుకు మాత్రమే ధర్మయ్య. అన్నీ అధర్మపు బుద్ధులే. నా దగ్గిర తీసుకున్న పదివేలు ఇంతవరకూ చెల్లించనే లేదు. నేను అడగందే ఇవ్వడా ఏమిటీ?" అని దూషించడం ప్రారంభించాడు.

అప్పుడే అక్కడకు వచ్చిన ధర్మయ్య ఈ మాటలు విని నొచ్చుకుని “ఏం వెంకటయ్య, నీ బాకీ నేను ఎప్పుడో చెల్లించాను గదా,” అన్నాడు. “నా బాకీ చెల్లించావా? ఈ అబద్దాలు ఎప్పటినుండి మొదలెట్టావు? నమ్మి అప్పు ఇస్తే ఇలా ఎగవేస్తావా!” అన్నాడు వెంకటయ్య. దానికి ధర్మయ్య “చూడు వెంకటయ్య! నీ వద్ద అప్పు తీసుకున్న మరునాడే నేను నీ భార్యకు ఆ డబ్బు చెల్లించాను, కావాలంటే విచారించుకో” అని అన్నాడు.

అప్పుడే అక్కడికి వచ్చిన వెంకటయ్య భార్య “అవునండీ నేను మీకు చెప్పలేదు. ఆ పదివేలు ఆయన మీ దగ్గర తీసుకున్న మరునాడే నాకు చెల్లించారు. నేను దాన్ని దాచిపెట్టాను కాని నా తమ్ముడు అనుకోని ఇబ్బందుల పాలై ఆ సమయానికే ఇంటికి వచ్చాడు. తన బాధ చూసి తట్టుకోలేక ఆ పదివేలను తమ్ముడికి ఇచ్చి పంపాను. మీకు వెంటనే చెబితే తిడతారని భయపడి చెప్పలేదు. పాపం ఆయన తప్పు ఏమీ లేదు," అని అన్నది. తొందర పడి నోరు పారేసుకున్నందుకు వెంకటయ్య ఎంతో నొచ్చుకుని ధర్మయ్యను క్షమాపణ అడిగాడు.
- ఎస్. రామకీష్టయ్య