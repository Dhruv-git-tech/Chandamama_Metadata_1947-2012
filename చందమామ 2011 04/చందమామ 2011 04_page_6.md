తాయెత్తు

శివయ్యకు దేశసంచారమంటే భలేసరదా. అప్పులు చేసి దేశంలోని పుణ్య తీర్థాలు పుణ్యక్షేత్రాలు సందర్శించాడు. అప్పులు తీర్చకుండా దాటవేస్తే వడ్డీలు పెరిగి ప్రాణాలకే ముప్పు తెస్తాయని భయపడ్డాడు. దేశసంచారం వల్ల లౌకికం బాగానే అబ్బడంతో కొత్త అప్పులు చేసి డాబుసరిగా కుటుంబాన్ని నడపసాగాడు. ప్రజల్లో “వింధ్యపర్వత ప్రాంతంలోని ఒకయోగి కొన్ని తాయెత్తులు ప్రసాదించాడు. ఒక తాయెత్తుకు పూజ చేసి ధరించాను. ఫలితంగా నా అప్పులన్ని పటాపం చలయ్యాయి.” అని అతడు వ్యాప్తి చేశాడు. శివయ్య మాటలు అప్పుల్లో మునిగున్న వాళ్ళను భ్రమలో ముంచాయి. రుణ బాధితులు శివయ్యను కలిసి తాయెత్తుల కోసం ఎగబడ్డారు. శివయ్య వాళ్ళ చేత పూజలు చేయించి దండిగా డబ్బులు దండుకోసాగాడు. దీంతో చుట్టు పక్కల ఊళ్ళ నుంచి కూడా జనం వచ్చి శివయ్య కాళ్ళ మీద పడ్డారు.

ఒక రోజు చిన్ననాటి మిత్రుడు శివయ్య వద్దకు వచ్చి ‘నీ గురించి విన్నాను. ప్రస్తుతం పీకల్లోతు అప్పుల్లో మునిగున్నాను. నాకొక తాయెత్తిచ్చి పుణ్యం కట్టుకో,’ ” అని శివయ్య రెండు చేతులూ పట్టుకొని ప్రాధేయపడ్డాడు.

మిత్రుడికి ఏం చెప్పాలో అర్థం కాని శివయ్య, కాస్సేపటికి తేరుకొని ఒక తాయెత్తు తీసి ఉచితంగా తీసుకోమన్నాడు. కాని మిత్రుడందుకు అంగీకరించక డబ్బిచ్చి వెళ్ళాడు. ఆ డబ్బు ఖర్చు పెట్టకుండా శివయ్య భద్రంగా ఉంచాడు. కొన్నాళ్ళ తరువాత ఆ మిత్రుడు శివయ్య వద్దకు వచ్చి, “అప్పులు తీరలేదు. ఎంత డబ్బయినా ఫర్వాలేదు. మంచి తాయెత్తియ్య!” అడిగాడు.

అప్పుడు శివయ్య భద్రంగా దాచిన డబ్బు తెచ్చి మిత్రునికిస్తూ, “తాయెత్తులకు అప్పులు తీరుతున్నాయో లేదో కాని నా అప్పులు మాత్రం తీరిపోతున్నాయి. నా సంపాదనా మార్గం ఇది. నువ్వేలా గ్రహిస్తే అలా గ్రహించు. నీ డబ్బు తిరిగి తీసుకో!” అన్నాడు. నిర్ఘాంతపోయిన మిత్రుడు మారు మాట్లాడక ఇంటికి తిరుగు ముఖం పట్టాడు. - బెలగాం భీమేశ్వరరావు