కుందపూర్ గ్రంధాలయాన్ని ఈ మధ్యే నేను సందర్శించాను. అక్కడ చందమామ పత్రికను చూడగానే ఒక్కసారిగా పాత జ్ఞాపకాలు నన్ను వెంటాడాయి. చందమామ పుటలు తిరగేస్తుంటే నా బాల్యపు మధుర క్షణాలు సముద్ర తరంగాల్లా నా మనస్సులో చెలరేగాయి. నేను 3వ తరగతి చదువుతున్నప్పుడు, తొలిసారిగా నా ప్రియనేస్తం చందమామను కలుసుకున్నాను. మాది కర్నాటక రాయచూర్ జిల్లాలోని చిన్న గ్రామం. ఊరిపేరు జలహల్లి. ఒకసారి ఊర్లో జాతర సందర్భంగా మా అత్త 'చందమామ' కాగితాలలో జిలేబీ, బజ్జీ మడిచి పెట్టి తినడానికి ఇచ్చింది. జిలేబీని తిన్నాక, మడిచిన కాగితాలను తిరగేసి చూశాను. ఒక్కసారిగా ఆశ్చర్యమేసింది.

తొలిసారిగా చదివిన వెంటనే ఆ కాగితాలు ఒక్కసారిగా నన్ను ఆకర్షించాయి. నేను వెంటనే మా అత్తావాళ్లింటికి పరుగెత్తి, తన వద్ద ఉన్న అన్ని పాత చందమామల్నీ ఆబగా తీసుకున్నాను. వాటిని ఇంటికి తీసుకెళ్లి, నేలమీద అన్ని సంచికలనూ పరిచి తర్వాత ఒకదాని వెనుక ఒకటిగా కథలను చదవటం మొద లెట్టాను. అవి చందమామ నా జీవితాన్ని అమితానందంలో ముంచెత్తిన క్షణాలు. నేను ఎన్నటికీ మర్చిపోలేని క్షణాలు.

అప్పటినుంచి నా స్కూలు పుస్తకాల కంటే ఎక్కువగా చందమామలపై నేను మక్కువ పెంచుకున్నాను. ఆనంద సంభ్రమాశ్చర్యాలు... చందమామలో నేను చదివిన ప్రతి కథ నాలో కలిగిస్తూవచ్చిన మధురానుభూతులు ఇవే, ఇన్నేళ్లతర్వాత కూడా అప్పటి రోజులను తల్చుకుంటున్నప్పుడు నా మనస్సు ఆనందంతో నిండిపోతుంది. ఇప్పుడు సైతం చందమామను చదివినప్పుడల్లా, నేను చిన్న పిల్లాడినయిపోతుంటాను. నా బాల్యాన్ని రంగులమయం చేసి ఆనందంలో ముంచెత్తిన చందమామ పత్రికకు నేను ఎప్పటికీ రుణపడి ఉంటాను. చందమామకు నాకు ఉన్నది ఆత్మానుబంధం. ఆత్మీయానుబంధం. ఎందుకంటే చందమామ కథలు చదువుతూ పెరిగాన్నేను.

చందమామ కథలు మా అమ్మ చేసే మధురాతిమధురమైన వంటకాలంత రుచిగా ఉంటాయి. నా బాల్యం పొడవునా చందమామ పుస్తకాలు మధుర జ్ఞాపకాలను నింపుతూ వచ్చాయి. నా హృదయంలో చందమామదే ప్రత్యేకస్థానం. ఈనాటికీ నేను చందమామను క్రమం తప్పకుండా చదవడమే కాకుండా ప్రతి సంచికనూ భద్రంగా పదిలపరుస్తూ వస్తున్నాను. ఎందుకంటే నా చిన్నతనంలో నేను పొందిన ఆనంద క్షణాలను, నేర్చుకున్న నైతిక విలువలను నా పిల్లలు కూడా పొందాలని నా ఆకాంక్ష.