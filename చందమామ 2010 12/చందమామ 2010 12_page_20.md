శిళ్లంగేరి గ్రామంలో ఉండే బంగారయ్య ఇంటికి, తిమ్మప్ప అనేవాడు అప్పుడప్పుడూ వచ్చి, అతడికి ఐదు అరటిపళ్లిచ్చి, రూపాయి తీసుకుపోతుండేవాడు. తిమ్మప్ప అరటితోట బంగారయ్య ఉన్న గ్రామానికి, రెండామడల దూరంలో ఉన్నది.

ఒకసారి ఏదో శుభకార్యానికి, అరటిపళ్ల అవసరం కలిగి, బంగారయ్య తిమ్మప్ప అరటితోటకు వెళ్లి, వందపళ్లు తీసుకున్నాడు. వాటికి ఇరవై రూపాయలివ్వమన్నాడు, తిమ్మప్ప.

బంగారయ్య ఆశ్చర్యపోతూ, “అదేమిటి, తిమ్మప్పా! రెండామడల దూరం నడిచివచ్చి, ఐదు పళ్లకు రూపాయి తీసుకునేవాడివి. ఇప్పుడు, నేనే నీ తోటకు వచ్చి కొంటున్నా, అదే ధర ఇవ్వమంటున్నావు,” అన్నాడు.

అందుకు తిమ్మప్ప నవ్వుతూ, “ఇందులో న్యాయాన్యాయాల ప్రసక్తి ఎందుకయ్యా! నేనే మీ ఇంటికి వచ్చి, పళ్లు అమ్మానంటే, అది నా అవసరం, ఇప్పుడు మీరే స్వయంగా తోటకు వచ్చిపళ్లు కొంటున్నారంటే, ఇది మీ అమరం, ఇద్దరి అమరాలూ ముఖ్యమైనవే కనుక, పళ్లధరలో మార్పు ఎలా ఉంటుంది!” అన్నాడు.
- కోలార్ కృష్ణయ్యర్

Chandamama

December 2010 T