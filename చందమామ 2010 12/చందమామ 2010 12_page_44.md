అంతలో అతడి దృష్టిమెరుపులా ఎలుగు బంటుకేసి పరిగెత్తుతున్న నాగుమల్లిమీద పడింది. ఇప్పుడామె చేతిలో ఒక ఈటె ఉన్నది. వెనకనుంచి తండ్రి గండుపోతూ, మరికొందరూ ఆగమని కేకలు పెడుతున్నా ఆమె లక్ష్యపెట్టకుండా ముందుకు పరిగెత్తసాగింది.

నాగుమల్లి సాహసం చూసి శిఖిముఖి మనసులో మెచ్చుకున్నాడు. కానీ, ఆమె చేస్తున్నది దుస్సాహసమనీ, ప్రమాదం తెచ్చి పెట్టేదనీ అతడికి తోచింది.

ఆ వెంటనే అతడు మల్లీ! అంటూ కేకపెట్టి ఆమెకేసి పరిగెత్తాడు. ముందు ఎలుగుబంటూ, దానికి కొంచెం వెనుకగా నాగుమల్లీ, ఆమెకు కాస్తదూరంలో శిఖి ముఖి పరిగెత్తుతూ, అందరూ చూస్తుండగానే అరణ్యవృక్షాల వెనుక మాయమయ్యారు.

“ఆ ఎలుగుబంటు రూపంలో ఉన్న వాడు పూజారే! సందేహంలేదు. ఆ పూజారి కుక్క, మంత్ర తంత్ర విద్యల్లో సాటిలేనివాడు. శివాలూ! వాడు నా కూతుర్నీ, నీ కొడుకునూ చంపటానికో లేక ఎత్తుకుపోవటానికో, ఈ మాయా రూపంలో వచ్చాడు. ఇద్దర్నీ సమ్మోహ పరిచి వెంట తీసుకుపోయాడు. ఇప్పుడేం చేయటం?” అంటూ గండుపోతు అరవ సాగాడు.

శివాలుడికి పూజారి శక్తిసామర్థ్యాల్లో గండుపోతుకున్నంత గుడ్డి నమ్మకం లేదు. ఎలుగుబంటును తరుముతూ

తనకొడుకూ, గండుపోతు కూతురూ పరిగెత్తటంలో అతడికి పూజారి సమ్మోహన విద్య ఏమీ ఉన్నట్టు అనుమానం కలగ లేదు. కానీ, వాళ్ళిద్దరూ ఒకసారి కీకా రణ్యంలో జొరబడిన తరువాత ఆ దుర్మార్గడి నుంచి ఎలాంటి ప్రమాదమైనా సంభవించవచ్చని అతడికి కొంచెంగా భయం కలిగింది.

శివాలుడు ఏమి చేయటమా అని ఆలోచించేంతలో విక్రమకేసరి ముగ్గురు శబరులతో అతణ్ణి సమీపించి, “శివాలూ..! నేను వెంటనే శిఖిముఖికి సాయం వెళతాను. అతడికి ఎలుగుబంటు నుంచి ప్రమాదం వస్తుందని కాదు నా భయం. ఆ శిథిలాలయ పూజారి ఈ చుట్టుపక్కల అరణ్యంలో ఎక్కడో మాటేసి ఉంటాడని నా నమ్మకం” అన్నాడు.