రమణయ్య ఏం సమాధానం చెప్పాలో తోచక తికమకపడ్డాడు.

అది గమనించిన మహేశం, “ఏమీ వద్దు లేండి. మీ గౌరిని మా ఇంటికి కోడలిగా పంపించేయండి చాలు” అన్నాడు.

ఆ తర్వాత నెల తిరక్కుండా గౌరికి, మహేశానికీ పెళ్ళి జరిగిపోయింది.

అత్తవారింటికి వచ్చాక, ఒకరోజు గౌరి భర్తతో “మీకొక సంగతి చెప్పాలి!” అన్నది.

“ఏమిటో చెప్పు” అన్నాడు మహేశం.

“పెళ్ళికి ముందు నన్ను ప్రశ్నించారే, అది!” అంటూ గౌరి చిన్నగా నవ్వి, “మీరు ప్రశ్నించిన ఐదూ, పృథివ్యప్ తేజోవాయు రాకాశాలనే, పంచ మహాభూతాలు. మొదటి దైన పృథివి.. అంటే భూమిని సేవించి పంటలు పండిస్తేనే బ్రతుకు. ఇక రెండవది నీరు. అది లేకపోతే ఊళ్ళో.. కలి అంటే చాకలి ఎవరింటికి రాడు. మూడూ, నాలుగూ.. అగ్ని, వాయువు, గాలీ, నిప్పూ లేకపోతే బ్రతకలేం. ఎక్కువైతే ఒకదానికొకటి తోడై సర్వనాశనం చేస్తాయి. ఐదవదయిన ఆకాశం.. అనంతం” అంది గౌరి.

మహేశం అంతా విని తెల్లబోయి చూస్తూ.. “సమాధానం తెలిసి, పెళ్ళికి ముందే ఎందుకు చెప్పలేదు?” అన్నాడు.

అందుకు గౌరి.. “మీ తొలి రెండు ప్రశ్నలకూ, నేను సరైన జవాబులివ్వగానే మీరు ఓడిపోతున్నట్లుగా ముఖం పెట్టారు. శత్రువును లొంగదీయాలన్నంత పట్టుదలగా, ఆఖరి ప్రశ్న అడిగారు. అప్పటికే నేను, మీకు నచ్చాననీ, ఇంక మీరడిగే ప్రశ్నలకు జవాబు చెప్పకపోయినా, నన్ను పెళ్ళాడతారనీ, నాకు గట్టి నమ్మకం కలిగింది. అందుకే ఆఖరి ప్రశ్నకు జవాబు చెప్పలేకపోయినట్టు నటించి, విజయం మీకే దక్కేట్టు చేశాను. తమకంటే, తమ భర్తలే గొప్పవాళ్ళు కావాలనే కదా, మా ఆడవాళ్ళు కోరుకునేది” అన్నది.

భార్యతెలివికీ, పొంగిపోతూనే.. “అయితే, ఇంతకూ నేను ఓడిపోయానంటావు!” అన్నాడు మహేశం. “ఏమో, గెలిచి ఓడారో, ఓడిగెలిచారో మీకే తెలియాలి!” అన్నది గౌరి.

మహేశం తృప్తిగా నవ్వుతూ.. “ఓడి గెలిచాను! పరీక్షలో ఓడి, నిన్ను గెలుచుకు న్నాను!” అన్నాడు. - లక్ష్మీ గాయత్రి