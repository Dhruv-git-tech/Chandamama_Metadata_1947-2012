చింతచెట్టు దెయ్యం

వినాయకపురంలో రంగయ్య అనే వ్యవసాయదారుడు ఉండేవాడు. అతడు ఎంత కష్టపడినా జీవితంలో పైకి ఎదగలేక పోతున్నాననే నిరాశా నిస్పృహలతో కాలం వెళ్లదీసే వాడు. ఎంత సంపాదించినా కుటుంబ అవసరాలకు కనాకష్టంగా సరిపోయేది తప్ప మిగులు ఏనాడూ లేదు. ఆనక అప్పు చేయక తప్పేది కాదు. ఆ అప్పును వడ్డీతో సహా తీర్చేసరికి తల ప్రాణం తోకకు వచ్చేది.

ఇలా ఉండగా ఒకనాడు రంగయ్య పనిమీద పక్క గ్రామానికి వెళ్లాడు. పని ముగించు కుని తిరుగు ప్రయాణం అయ్యేసరికి చాలా పొద్దు పోయింది. అర్థరాత్రి సమయానికి తన గ్రామ సమీపానికి వచ్చేసరికి కాలిబాట పక్కనుంచి చింత చెట్టుపైనుంచి ఒక దెయ్యం అతని ముందు దూకింది. రంగయ్య దాన్ని గమనించి కూడా పెద్దగా పట్టించుకోకుండా ముందుకు నడవసాగాడు.

దానికి దెయ్యం ఆశ్చర్యపోయి “అందరూ నా పేరు ఎత్తితే చాలు, ఆమడ దూరం పరుగెడతారు. నువ్వేంటి, నన్ను అసలు చూడనట్లు వెళ్లిపోతున్నావు!” అంది. దానికి రంగయ్య చిన్నగా నవ్వి, “నువ్వు ఏం చేస్తావు? మహా అయితే చంపుతావు అంతే కదా! కాని నేను ఎన్నో సంవత్సరాలుగా అనేక కష్టాలు పడుతూ, నా పరిస్థితిని తలుచుకుని అనుక్షణం చస్తూనే ఉన్నాను. దాని కంటే నీ చేతిలో ఒకసారిగా చావడం నాకు చాలా హాయి. నా కష్టాలు నీ కంటే చాలా పెద్ద దెయ్యాలు... వాటి ముందు నువ్వేంత!” అని అక్కడ నుంచి ముందుకు నడిచాడు రంగయ్య.

మనిషి కష్టాలు అనే దెయ్యాల ముందు తానెంత అనే ఆలోచనలో పడ్డ దెయ్యం ఇక నుంచి మనుషులను పీడించకూడదు అని నిర్ణయించుకుంది. ఆరోజు నుంచి అది చింతచెట్టు మీదినుంచి కిందికి దిగలేదు.

- ఆర్. కుమార రత్నం