సిసలు సంపద

కృష్ణాపురంలో ఉండే రామయ్య కూలిపనులు చేసుకుని పొట్టపోసుకుంటూ, కుటుం బాన్ని పోషించుకుంటూ ఉంటాడు. రామయ్యకి నిత్యం ఒక దిగులు వేధిస్తూ ఉంటుంది.

ప్రపంచమంతా బాగుంది. నా పరిస్థితే బాగా లేదన్న దిగులు అది. పెద్ద పెద్ద ఇళ్ళూ, బంగారాలూ, వజ్రవైఢూర్యాలూ, సిరి సంపదలూ, ఖరీదైన దుస్తులూ కలిగి ఉన్నవాళ్లని చూస్తూ ఉంటే మరీ ఎక్కువవుతూ ఉంటుంది అతని దిగులు.

రోజు రోజుకీ రామయ్య దిగులు ఎక్కువైపోవడం చూసి “పక్క ఊరిలో అవధూత ఒకాయన మకాం చేశాడట. ఆయన్ని ఒకసారి కలుసుకుంటే ఆయనేదైనా దారి చూపుతా డేమో” అన్నది రామయ్య భార్య సీతమ్మ. భార్య సలహా బాగానే ఉన్నట్టు అనిపించి, ఆ మరునాడే అవధూత దగ్గరికి వెళ్ళాడు రామయ్య.

రామయ్య చెప్పినదంతా విని “నీ బాధంతా నిజమే. దేవుడు నీకే సంపదా ఇవ్వలేదు. నీక్కావలసిన సంపదంతా నేను ఏర్పాటు చేస్తాను. అయితే ఆ సంపదలు కావాలంటే నీకిప్పుడున్నవి కొన్ని వదులుకోవాలి. సిద్ధమేనా..” అన్నాడు అవధూత.

ఆ వచ్చే సంపదకన్నా నాకున్నవి విలువైనవి ఏమీకావు కదా అనుకున్న రామయ్య సిద్ధమే అన్నాడు.

“సరే.. నీ కాళ్ళు వదులుకుంటే బోల్డంత బంగారమూ, చేతులు వదులుకుంటే వజ్రవైఢూర్యాలూ, కళ్ళు వదులుకుంటే సిరి సంపదలూ, ఖరీదైన దుస్తులూ వస్తాయి. సిద్ధమేనా మరి..?” అన్నాడాయన.

అసలైన సంపద ఏమిటో అప్పటికర్ణమైంది రామయ్యకి. అవధూతకి రెండు చేతులూ ఎత్తి దండంపెట్టి ఇంటికి వచ్చాడు. ఆ రోజునుంచీ తన కాయకష్టాన్నే నమ్ముకుని హాయిగా, తృప్తిగా జీవించసాగాడు.

- కలిగినీడి లక్ష్మీవాసుకి