# మనదేశం గురించి తెలుసుకుందాం

## క్విజ్

మనదేశంలో నవంబర్ 14వ తేదీని బాలల దినోత్సవంగా జరుపుకుంటున్నాం. నవంబర్ బాలలమాసం. మన పురాణాలలో బాలల గురించిన కథలు చాలా ఉన్నాయి. పురాణ బాలలకు సంబంధించిన కొన్ని విశేషాలు ఇక్కడ ఇవ్వబడ్డాయి. వాటినిబట్టి ఆ పురాణబాలలు ఎవరో చెప్పగలరేమో ప్రయత్నించి చూడండి:

1. ఒక యువరాజు తన తండ్రి వానప్రస్థానికి వెళ్ళాక, సింహాసనాన్ని అధిష్ఠించి 36,000 సంవత్సరాలు ధర్మపాలన సాగించి ఊర్థ్వలోకం చేరాడు. ఆయన అక్కడ ఇంకా సజీవుడుగా ఉన్నాడని పురాణాలు పేర్కొంటున్నాయి. ఆ యువరాజు ఎవరు? ఆయన తండ్రిపేరేమిటి?

2. సంతానంకోసం తపస్సుచేసిన ఒక మునిని దేవుడు - మందమతిగా చిరాయువుతో జీవించగల కొడుకు కావాలా లేదా వివేకవంతుడైన అల్పాయుష్కుడు కొడుకుగా కావాలా అని అడిగాడు. ముని రెండవవాణ్ణి కోరుకున్నాడు. అలా జన్మించినవాడి పేరేమిటి? ముని పేరేమిటి?

3. తనమాట వినని కొడుకును ఒక రాక్షసరాజు చంపించడానికి రకరకాలుగా ప్రయత్నించాడు. అయినా, ప్రతిసారీ భగవంతుడు తన భక్తుడైన ఆ బాలుణ్ణి కాపాడాడు. అద్భుతమైన ఆ బాలుడు ఎవరు? అతన్ని రక్తించింది ఎవరు?

4. ఒక ఏడేళ్ళ బాలుడు, యజ్ఞంచేస్తూ గోవులను దానం ఇస్తూన్న తనతండ్రి దగ్గరికి వెళ్ళి నన్నెవరికిస్తావని అడిగాడు. యముడికిస్తానన్నాడు తండ్రి. ప్రత్యక్షమైన యముడి దగ్గర ఆ బాలుడు మరణ రహస్యాన్ని తెలుసుకున్నాడు. ఆ బాలుడు ఎవరు? అతని తండ్రిపేరేమిటి?

5. రాకుమారులు కొందరు వేటకు వెళ్ళారు. వాళ్ళవెంట వెళ్ళిన కుక్క ఒక నల్లటి కుర్రవాణ్ణీచూసి మొరగసాగింది. ఆ కుర్రవాడు కుక్కకేసి తిరగకుండానే బాణం ప్రయోగించి దాని నోరు మూయించాడు. రాకుమారులు ఆశ్చర్యంతో అతన్ని సమీపించి మీ గురువు ఎవరు అని అడిగారు. అతడు చెప్పాడు. ఆ పేరు వినగానే రాకుమారులు మరింత ఆశ్చర్యం చెందారు. ఎందుకంటే అతడి గురువే తమ గురువు! ఆ కుర్రవాడెవడు? రాకుమారులు ఎవరు?

6. పులి పిల్లలతో ఆడుకుంటూ ఒక పులి కొదమనోట్లోని దంతాలను లెక్కపెడుతూన్న బాలుణ్ణిచూసి ఒకరాజు ఆశ్చర్యపోయాడు. నీ తండ్రి పేరేమిటి అని అడిగితే ఆ బాలవీరుడు ఆ రాజు పేరే చెప్పాడు. ఆ బాలుడు ఎవరు? రాజు పేరేమిటి?

(సమాధానాలు వచ్చే నెలలో)

## అక్టోబర్ క్విజ్ సమాధానాలు కూడా డిసెంబర్ సంచికలోనే

నవంబర్ 2001

46

చందమామ