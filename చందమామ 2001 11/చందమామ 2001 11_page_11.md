భల్లూకుడు ఆనందం పట్టలేక ఖడ్గజీవ దత్తులతో, “అయ్యలారా, నా శిష్యుల గురు భక్తిఎలాంటిదో స్వయంగా చూశారు గదా?” అన్నాడు.

“అవును, తిరుగులేని గురుభక్తి! వీడూ, నీ శిష్యుల్లో మరొకడూ కలిసి, నే చెప్పబోయే కార్యం సాధించుకు రావాలి,” అన్నాడు జీవ దత్తుడు.

గురుభల్లూకుడు మరొక శిష్యుణ్ణి దగ్గరకు పిలిచాడు. అప్పుడు జీవదత్తుడు వాళ్ళతో, “చుట్టుపక్కల ఎక్కడో వీరపుర ఆశ్వికులు వుంటారు. మీరు అజాగ్రత్తవల్ల దొరికి పోయినట్టు నటించి వాళ్ళను కలుసుకోవాలి. తరవాత వాళ్ళతో—కొండకోటనుంచి పారి పోయిన సమరబాహు అనుచరులందరూ, మీ గురువుదైన బిలదుర్గంలో దాక్కుని

వున్నట్టు నమ్మబలకాలి. అర్థమైందా?” అన్నాడు.

“అయ్యా, అర్థమైంది. ఇది గురుకార్యం, రాచకార్యంకూడా! మీరు చెప్పినవిధంగా చేసి పని నెరవేర్చుతాం,” అన్నారు భల్లూకుడి శిష్యులిద్దరూ.

తర్వాత వాళ్ళు, అక్కణ్ణించి బయల్దేరి, అరణ్యంలో చాలాసేపు తిరిగి, సూర్యుడు పడమటి దిక్కుకు వాలుతున్న సమయంలో, ఒకచెట్టుకింద వీరపుర ఆశ్వికుల్ని చూశారు. వెంటనే శిష్యులిద్దరూ ఒక్క క్షణకాలం సంప్రతించుకుని పెద్దగా గొంతులెత్తి, “గురుభల్లూకా, తమరెక్కడ? మేం ఇక్కడున్నాం!” అంటూ నాలుగైదుసార్లు గట్టిగా కేకలు వేశారు.

ఆ కేకలు విని వీరపుర ఆశ్వికులు అదిరి పడ్డారు. వాళ్ళ దళనాయకుడు చప్పున కత్తి దూసి, తన అనుచరులతో, “ఎవరా కేకలు పెట్టేది? మనం ఆ మధ్య విన్న ఎలుగొడ్డు ముఠావాళ్ళలా వున్నారు. మన ప్రాణాలకు ఇదొక కొత్త బెడద! రండి,” అంటూ గుర్రం ఎక్కి భల్లూకుడి శిష్యులున్న వైపుకు పరిగెత్తించాడు.

ఆశ్వికుల్ని చూస్తూనే భల్లూకుడి శిష్యులు ఈటెలను కిందుపడవేసి, “అయ్యా, మమ్మల్ని చంపకండి, లొంగిపోతున్నాం. మా గురువును శత్రువులు పట్టుకున్నట్టున్నది. ఇంక మేం ఎవరికోసం బతకటం!” అన్నారు.

దానికి దళనాయకుడు ఆశ్చర్యపడిపోతూ, “మీ గురువును శత్రువులు పట్టుకున్నారా? ఎప్పుడు పట్టుకున్నారు? ఎవరా శత్రువులు?” అని అడిగాడు.