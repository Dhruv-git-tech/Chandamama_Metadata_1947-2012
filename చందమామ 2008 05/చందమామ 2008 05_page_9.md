దని భావించిన మనోహరుడు వెంటనే ఒప్పుకున్నాడు.

ఈ విషయం తెలిసిన వందన జలజను కలుసుకుని, “చిన్నప్పటి నుంచీ అనుకున్న మాధవినీ, ఏరి కోరి వచ్చిన కల్పననూ కాదని నన్ను ఇష్టపడ్డాడు మనోహరుడు. ఐశ్వర్యం ఎరచూపి మా ఇద్దరినీ వేరు చేయడం నీకు తగదు,” అన్నది.

జలజ వెంటనే మనోహరుణ్ణి పిలిపించి, “ఎందరినో కాదని ఇష్టపడ్డ వందనను కాదని నన్ను పెళ్ళి చేసుకునేందుకు నా ఐశ్వర్యమే కారణమా?” అని అడిగింది.

“కాదు కాదు. నాకు సంగీతమంటే ఇష్టం. వందన పాడడానికి గళమెత్తితే గార్డభస్వరమే. చక్కగా పాడే నువ్వు నాకు నచ్చావు. అందుకే నిన్ను పెళ్ళాడాలనుకుంటున్నాను,” అన్నాడు మనోహరుడు.

వందన పట్టరాని కోపంతో, “జలజ ఐశ్వర్యం చూసేసరికి నాది గార్డభస్వరమై పోయిందా? నన్నిలా అన్నందుకు నా ఉసురు తగిలి నువ్వు వచ్చే జన్మలో గాడిదవై పుడతా వులే?”

అంటూ అక్కడి నుంచి వెళ్ళిపోయింది.

ఆ తరవాతి ముహూర్తంలో జలజకూ, మనోహరుడికీ వైభవంగా వివాహం జరిగి పోయింది. పెళ్ళయిన వారానికి రత్నస్వామిని సాటి వ్యాపారి ఒకడు, “ఏమయ్యా, నీ కూతురికి ఎక్కడా సంబంధం దొరకనట్టు లేనివాడికిచ్చి చేశావు?” అని అడిగాడు. అందుకు రత్నస్వామి నవ్వుతూ, “నా కూతురికి కోపమెక్కువ. లేనివాణ్ణి చేసుకుంటే పిల్లిలా పడివుంటాడు. నాకు సంపదలెక్కువ. లేనివాడు అల్లుడైతే కుక్కలా కాపలా కాస్తాడు. మా ఇంటికి చాకిరి ఎక్కువ. లేనివాడైతే గాడిదలా చాకిరి చేస్తాడు. అదీ రహస్యం. తెలిసిందా?” అన్నాడు.

ఆ మాటలు మనోహరుడి చెవినపడ్డాయి. గొప్పింట్లో తన స్థానమేమిటో, ధనాశ తనకు ఎంతటి ఆత్మగౌరవం లేని బతుకునిచ్చిందో, ముగ్గురు కన్నెపిల్లల ఉసురు పైజన్మలకు కాక, ఈ జన్మలోనే ఎలా తగిలిందో గ్రహించి విచారంగా నిట్టూర్చాడు.