5

వన్యప్రాణుల పరిరక్షణ

1900 ప్రారంభంలో మన అరణ్యాలలో దాదాపు 40,000 పులులు ఉండేవి. అయితే, 1972 లెక్కల ప్రకారం వీటి సంఖ్య 1,827 కు దారుణంగా పడిపోయినట్టు తెలియవచ్చింది. అప్పుడే వన్యప్రాణుల పరిరక్షణచట్టం అమలులోకి వచ్చింది. 1973లో పులిని భారతజాతీయ మృగంగా ప్రకటించడం జరిగింది. పులులు అంతరించి పోకుండా ‘ప్రాజెక్ట్ టైగర్’ పథకం ప్రారంభించబడింది.

వన్యప్రాణులను, ముఖ్యంగా అంతరించిపోయే అపాయాన్ని ఎదుర్కొంటూన్న వన్య మృగాలను రక్షించడానికే 'ప్రాజెక్ట్ టైగర్' పథకం ఉద్దేశించ బడింది. అసలు అడవి జంతువులు ఎందుకు అంతరించి పోతాయి? మనుషులు దొంగతనంగా, విచక్షణా రహితంగా వేటాడ్డం మొదటి కారణం. వన్యప్రాణుల పరిరక్షణచట్టం అమలులోకి వచ్చాక జంతువుల వేట నిషేధించ బడింది. అయినా, చాటు మాటుగా వేటాడ్డం కొనసాగుతూనే ఉన్నది. అడవుల గుండా ప్రవహించే నదీజలాలు ఇటీవలి కాలంలో కలుషితమవుతున్నాయి. ఆ నీటిని తాగడంవల్ల జంతువులు అనారోగ్యానికి లోనై ప్రాణాలు కోల్పోతున్నాయి. ఇక రోజురోజుకూ పెరిగిపోతూన్న జనాభా కారణంగా-నివాసాలకూ, వ్యవసాయ భూములకూ, పరిశ్రమలకూ మరింత భూమి కాలసిరావడంతో అడవుల నిర్మూలన యధేచ్ఛగా సాగిపోతున్నది. దాంతో వన్యమృగాలు సహజ నివాసాలు కోల్పోయి సమీపంలోని పల్లెలూ, పట్టణాల కేసి రావడం; మనుషుల చేత చిక్కి ప్రాణాలు కోల్పోవడం జరుగుతున్నది.

అయితే, ఒక్కోసారి అలాంటి మృగాలను చంపకుండా సంబంధిత అధికారులకు తెలియజేసి, వాటిని పట్టి మళ్ళీ అడవులకూ, అభయారణ్యాలకూ పంపడం అప్పుడప్పుడు జరగడం మనం వార్తలుగా చదువుతూంటాం. ఇది కాస్త ఊరట కలిగించే విషయం.

ఏది ఏమైనా వన్యమృగాలకు ప్రధాన శత్రువులు మనుషులే అన్నది నిర్వివాద అంశం. అయితే, ఈ భూమి మీది మానవజాతి మనుగడ అటవీ సంపద మీద అంటే అక్కడి చెట్టు చేమల మీదా, జంతువుల మీదా ఆధారపడి ఉందన్న ప్రాథమిక సత్యాన్ని ప్రతి ఒక్కరూ గ్రహించి, దానికి అనుగుణంగా నడుచుకోవడం చాలా అవసరం.

సంపాదకుడు : విశ్వం