ఈ లోపల పెద్దమేఘాలు పిల్ల మేఘాన్ని పిలిచి నానా చివాట్లు పెట్టాయి. ఏమిటి నీ ఉద్దేశం? మేమంతా కలిసి త్రిగర్త ప్రజలకు వానబొట్టు లేకుండా చేసి ఏడిపించాలని తీర్మా నించుకుంటే, ఎవరికీ చెప్పకుండా పెట్టకుండా వెళ్లి వానకురిసి వస్తావా? నీ కేమన్నా బుద్ధి ఉందా? అని తిట్టినతిట్టు తిట్టకుండా తిట్టాయి.

“మీ తెలివి తెల్లారినట్టే ఉంది. నేనొక్క చిన్న జల్లుతో, ఆ త్రిగర్తులు దాచుకున్న విత్తూల గింజలు కూడా వాళ్ళకు దక్కకుండా నేలపాలు చేయించి వచ్చాను. ఆ సంగతి మీరు గ్రహించటం లేదు” అన్నది పిల్లమేఘం పెద్దమేఘాలతో.

తరవాత త్రిగర్తదేశ ప్రజల పరిస్థితి ఇప్పుడెలా ఉన్నదీ చూడటానికి పెద్ద మేఘాలు కదిలివచ్చాయి. ఈలోపుగా జనం తహ తహలాడి పోతున్నారు. వారి పరిస్థితి అటూఇటూ కాకుండా పోయింది. ఒక్క జల్లు పడగానే వానలు ఆరంభమయ్యాయిగదా అనుకుని, వాళ్ళు దాచుకున్న విత్తనాలను కాస్తా మళ్ళలో చల్లేశారు. ఆ తరవాత మళ్ళీ

చినుకులేదు. వాళ్ళు అదేపనిగా ఆకాశానికేసి చూస్తూ, వానదేవుడికీ, మేఘాలకూ దణ్ణాలు పెట్టుకుంటూ, అక్రోశిస్తున్నారు.

వాళ్ళను చూసేసరికి పెద్ద మేఘాలకు ఎక్కడలేని జాలీ పుట్టుకొచ్చింది. అవి పిల్ల మేఘాన్ని, పెద్దవాళ్ళతో చెప్పకుండా ఇలాంటి అల్లరి చిల్లర పనులెన్నడూ చెయ్యకు అని మందలించి, త్రిగర్తదేశంపైన కుండపోతగా వర్షించి, తమదారిన తాము వెళ్ళిపోయాయి. తమ ప్రార్థనలు విని, మొరలాలకించి వర్షం ప్రసాదించినందుకు త్రిగర్త ప్రజలు అది మొదలు వానదేవుడికి కొలుపులు చేస్తూ వచ్చారు. అప్పటి నుండి అక్కడ ఏనాడూ అనావృష్టి లేదు. అది సుక్షేత్రమైన ప్రదేశం.

దీనికంతకూ మూలకారణం పిల్లమేఘ మేనన్న సంగతి పెద్దమేఘాలకు తెలీదు. అది ఆకతాయితనంగా చేసిన పని చివరకు త్రిగర్త ప్రజల మంచికే దారితీసింది. మరో వైపున పెద్ద మేఘాలచేత తలవాచేటట్టు చివాట్లు తిన్న కారణంగా పిల్లమేఘానికి కూడా తాను ఘనకార్యం చేసిన సంగతి తెలీదు పాపం.