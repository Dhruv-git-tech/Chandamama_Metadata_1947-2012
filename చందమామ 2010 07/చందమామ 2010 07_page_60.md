“వీడు మనిషి కాదు, మర్కటం. నేలం టకుండా చెట్లకొమ్మల మీద గెంతుతూ వింధ్య పర్వతాలనే చేరగలడు. చూస్తారేం, పాడవండి!” అన్నాడు మరొక అనుచరుడు.

ఈ విధంగా ఒకటి రెండు క్షణాలు పూజారి అనుచరులు నిర్విణ్ణులైపోయి, తనమీద కత్తులు ప్రయోగించడానికి బదులు వాచాలత చూపటం శిఖిముఖికి మంచి అవకాశం కలిగించింది. అతడు ఒడుపుగా ఒక విరోధి మోకాలి మీద బలంగా తన్ని, వాడు అరుస్తూ వెనక్కు పడబోయేంతలో మెరుపులా వాడి వీపు కింది నుంచి చర్రున జారి తన చుట్టూ ఉన్న శత్రువలయాన్ని ఛేదించి బయట పడగలిగాడు.

పూజారి అనుచరులు శిఖిముఖి పారిపోయే యత్నం చేస్తున్నాడని తెలిసి కూడా, కత్తులు ఉపయోగించలేకపోయారు. కత్తి పారపాటున తమ వాళ్లకే తగులుతుందేమో అన్న భయం వాళ్లక్కలిగింది.

శిఖిముఖి శత్రువునే తన కవచంగా వాడు కోగలిగాడు. కాని ఒకసారి అతడు వాళ్లనుంచి కొంచెం దూరం పరిగెత్తగానే పూజారి అనుచరులంతా ఒక్కసారిగా, “చంపండి, పారిపోనీ కండి,” అని అరుస్తూ అతడి వెంటబడి చుట్టు ముట్టేందుకు ప్రయత్నం చేశారు.

ఆ సమయంలో దూరం నుంచి ఈల వినబడింది. అది శిథిలాలయం పూజారి తన బంట్ల కిచ్చే హెచ్చరిక. ఆ హెచ్చరిక వింటూనే అతడి అనుచరుల్లో ఒకడు, “పూజారి దొర పిలుస్తు న్నాడు, వినబడలేదా, పరిగెత్తండి,” అన్నాడు.

“ఈ పారిపోతున్న శబరపిశాచంగాడి మాటేవిటి? వీణ్ణిపట్టుకు పోవద్దా పూజారి దొర దగ్గిరికి” అని ప్రశ్నించాడొకడు.

ఆ ప్రశ్నకు మొదట మాట్లాడిన వాడు జవాబు చెప్పబోయేంతలో, ఎర్రగండు పెద్దగా మొరగటం వినబడింది. ఆ వెంటనే శబరుల కేకలూ, విక్రమకేసరి, “శిఖిముఖీ! శిఖిముఖీ!” అని పిలుస్తూ అట్టుగా పరుగెత్తుకు రావడం దొంగల కంటబడింది.

పూజారి ఈసారి మరింత దగ్గిరగా ఈల వేశాడు. వాడి అనుచరులంతా ఒకణ్ణోకడు ఎలాంటి హెచ్చరికా చేయకుండానే గాయ పడిన దొంగలను భుజాన వేసుకుని గిర్రున వెనుదిరిగి, అరణ్యంకేసి పరిగెత్తసాగారు.

శిఖిముఖి ఎర్రగండును గట్టిగా కేకవేశాడు. ఆ కేక వింటూనే కుక్క అతడున్న చోటుకు పరిగెత్తుకొచ్చింది. కొంచెం వెనగ్గా విక్రమకేసరీ, నలుగురైదుగురు శబరులూ అక్కడికొచ్చి చేరారు.

“నువ్వేదో ప్రమాదంలో చిక్కుకున్నావని నేను భయపడ్డాను, శిఖిముఖీ!” అన్నాడు విక్రమకేసరి.