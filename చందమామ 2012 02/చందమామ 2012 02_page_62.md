తాబేలు! మళ్లీ నీదే గెలుపు!

కుందేలు మళ్లీ తాబేలు వద్దకు వచ్చి తనతో పరుగు పందెంలో పాల్గొనాలని సవాలు చేసింది. తన పూర్వీకురాలు తాబేలుతో పరుగుపందెంలో ఓడిపోయి మొత్తం కుందేటి జాతికే తీరని అవమానం తెచ్చిపెట్టిందని, ఎలాగైనా ఈసారి పందెంలో గెలిచి తన జాతి పరువును నిలబె డతానని చెప్పింది కుందేలు. తాబేలు అంగీకరించింది. ఒక రోజు అడవిరాజైన సింహం కుందేలుకు, తాబేలుకు మధ్య పరుగుకు జెండా ఊపింది. కుందేలు వేగంగా పరుగెత్తి గమ్యానికి నూరు అడుగుల దూరానికి వచ్చి, ఊపిరి పీల్చుకోవడానికి అక్కడే ఆగిపోయింది. తాబేలు తను ఉన్న చోటికి రాగానే తాను పరుగుపందెం పూర్తి చేయగలనని అది భావించింది. కాని అలసిపోయిన కుందేలు అక్కడే పడుకుని గాఢంగా నిద్రపోయింది. కాస్సేపయ్యాక తాబేలు అక్కడికి చేరుకుంది.

తాబేలు కుందేలును నిద్ర లేపి, 'నీవేం చేస్తున్నావు? మీ జాతి పూర్వీకురాలు మీకెంత అవమానం తెచ్చిపెట్టిందో మర్చిపోయావా? నీవు కూడా మళ్లీ నిద్రపోతే నీ జాతి కొత్త తరం ఎంత అవమాన భారాన్ని మోయవలసి ఉంటుందో కదా? లే. లేచి మిగతా దూరం కూడా పరుగెత్తు. నేను కూడా వెన్నంటే వస్తాను,' అంది తాబేలు. కుందేలు నిర్ఘాంతపోయి, 'తాబేలన్నా, నీవు గెలిచే స్థితిలో ఉన్నప్పటికీ నన్ను ఎందుకు లేపినట్లు?' అని అడిగింది.

అందుకు తాబేలు, 'పరుగుపందెంలో గెలుపోటములు పెద్ద విషయం కాదు. మేం నిదానస్తులమని లోకమంతటికీ తెలుసు. కాని నీ విషయం అలా కాదు. అతి వేగం కలిగిన జంతువుల్లో ఒకటిగా ఉండి కూడా తాబేలు చేతిలో ఓడిపోయి మీ జాతి నేటికీ ఎంత అవమాన భారం మోస్తున్నదో నాకు తెలుసు. మీ జాతిని మళ్లీ అలాంటి పరాభవంలోకి నెట్టివేయకూడ దని అనుకుంటున్నాను,' తాబేలు మాటలు పూర్తి కాగానే, కుందేలు దాన్ని కౌగలించుకుని ఉద్వేగంతో, 'తాబేలన్నా, ఈసారి కూడా నీవే గెలిచావు' అన్నది.

- అరుణ్ శ్రీహాత్సవ