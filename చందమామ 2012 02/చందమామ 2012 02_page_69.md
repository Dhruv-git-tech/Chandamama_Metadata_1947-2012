# హరిహరుడు

ఈ సంచిక ముఖచిత్రం శ్రీ ఎంటివి ఆచార్య గారు గీసినది. ఇది 1951 నవంబర్ నెలలో తొలిసారిగా ముద్రించబడింది. 1949 జనవరి నుంచి 1952 జూన్ వరకు చందమామలో శ్రీ కృష్ణుడి లీలలు గురించిన చిన్న కథలను వరుసగా ప్రచురించాము. ఈ కథలు ఒక క్రమ పద్ధతిలో లేనప్పటికీ, కృష్ణావతారం గురించిన వివిధ అంశాలను ఈ చిత్రాలు స్పృశించాయి. ఈ చిత్రాలన్నింటినీ ఆచార్య గారే వేయడం ఆసక్తికరమైన విషయం. ఈ సంచిక ముఖచిత్రం నారదుడి ద్వారకాపురి సందర్శనను వర్ణిస్తుంది.

"దుష్ట రాక్షసుడైన నరకుణ్ణి హతమార్చివేశాడు కదా శ్రీకృష్ణుడు. ఆ తరవాత పరమాత్ముడు పదహారువేలమంది గోపికలను ఒక్కసారిగా పెళ్లాడినాడనటం! ఎంత వింత!! ఎటువంటి విడ్డూరం!!” ఈ వార్త చెవిన పడగానే, చిత్రమేమిటో చూచివద్దామని త్రిలోక సంచారి అయిన నారద మహర్షికి కుతూహలం కలిగింది. వెంటనే ఆయన బయల్దేరి వెళ్లి అతివైభవంతో ప్రకాశిస్తూ ఉండే ద్వారకాపురి చేరుకున్నాడు. సంతోషాంతరంగులై ఉన్న రుక్కిణీ కృష్ణులను సందర్శించాడు.

కృష్ణుడు దిగ్గున లేచి, మహర్షికి అర్ఘ్యపాద్యాదులిచ్చి సత్కరించాడు. కుశల ప్రశ్నలైన తరువాత నారదుడు 'ఓ సర్వలోకనాయకా! లోక క్షేమం కోసమని నీవు అవతారమెత్తుతావన్న సంగతి నాకు ముందే తెలుసు. సంసార కూపంలో పడిపోయినవారికి పట్టుకొమ్మపై ముక్తినిచ్చే నీ పాద యుగమే నాకు లభించింది. ఇంత కంటే ఏం కావలె!' అని స్తుతించి సెలవు తీసుకుని ఒక గోపిక ఇంటికి వెళ్లాడు. అక్కడ గోపికతో ముచ్చటిస్తూ, తాంబూల చర్వణం చేస్తూ ఉన్న కృష్ణుడు లేచి వచ్చి మహర్షికి అర్ఘ్యపాద్యాదులిచ్చాడు.

నారదుడు అమితాళ్ళర్యం పొందాడు. తనివితీరక, విడివిడిగా గోపికల గృహాలు ఇంకా చూడా లనుకున్నాడు. ఒక గోపిక ఇంట్లో గానలోలుడైన మురళీ కృష్ణుడు దర్శనమిచ్చాడు మహర్షికి. మరొక ఇంట్లో బిడ్డలనెత్తుకుని ముద్దాడుతున్న ప్రేమమూర్తి కృష్ణుడు అగుపించాడు. ఇంకొక గృహానికి పోగా ఉద్దవునితో పాచికలాడుతూ క్రీడాసక్తుడైన శ్రీకృష్ణుడు కనబడ్డాడు. మరొకచోట తీర్పులు తీరుస్తున్న న్యాయాధిపతి కృష్ణుడు అగుపించాడు. ఇంకొక ఇంటిలో బ్రాహ్మణోత్తము లకు మృష్టాన్నములు వడ్డిస్తున్న లీలామానుష విగ్రహుడైన కృష్ణుడు అగుపించాడు.

ఏకకాలమందే ఇన్నిరూపులతో ప్రత్యక్షమైన ఆ పరమాత్మునికి నమస్కరించి, 'దేవాదిదేవా! నీ యోగమాయావిలాసాన్ని కనుక్కోవటం ఎవళ్ల తరమూ కాదు. నీ పాదపరిచర్యా మహిమవల్ల నేనొక్కడినే తెలుసుకోగలిగాను. పరమపావనమైన నీ లీలలు పాడుకుంటూ లోకాలు సంచరించుకుపోతాను అనుజ్ఞ ఇవ్వు,' అంటూ సెలవు తీసికొని ఆనందంతో మరలిపోయాడు నారదుడు.