పసితనంలో చందమామను చూస్తూ ఆమ్మ చేతి గోరుముద్దలు తిన్న రోజులు, చిన్నతనంలొ చందమామ కథలు చదువుతూ హాయిగా గడిచిన అందమైన బాల్యాన్ని ఎవరైనా మరువగలరా? నాలుగో తరగతి వేసవి శెలవులకు, మా మావయ్యవాళ్ళ ఇంటికి వెళ్ళినప్పుడు, తొలిసారిగా చందమామలో వచ్చిన తోకచుక్క సీరియల్ బైండింగ్ను చూడడం జరిగింది. వాహ్.. ఏమని చెప్పను...! మా మావయ్యని అడిగితే, నిర్మోహమాటంగా ‘ఇవ్వను’ అని చెప్పి, వాళ్ళ పిల్లల కంట కూడా పడకుండా తన బీరువాలొ జాగ్రత్తగా పెట్టి, ఆఫీసుకి వెళ్లిపాయాడు.

మావయ్య వద్ద ఉన్న, తోకచుక్క, కంచుకోట, ముగ్గురు మాంత్రికులు, జ్వాలాద్వీపం, మకరదేవత, పాతాళ దుర్గం, రామాయణం, మహాభారతం వంటి సీరియల్స్ నన్ను ఎంతగా ఆకర్షించాయో, మాటల్లో చెప్పలేను. మా అత్తయ్యను బతిమాలి, మా మావయ్య ఆఫీసుకి వెళ్ళిన వెంటనే, ఒక్కొక్క సీరియల్ తీసుకొని చదివి, సాయంకాలం లోపు అత్తయ్యకు తిరిగి ఇచ్చేసేవాణ్ణి. అలా చందమామ సీరియల్స్ అన్నీ చదివేశాను.

దాసరి సుబ్రమణ్యం గారు అద్భుతంగా రచించిన, జానపద సీరియల్స్ను చదువుతున్నంతసేపు, చిత్ర, శంకర్ గారి, బొమ్మలను మంత్రముగ్ధుడినై చూస్తూ, జానపద లోకంలొ విహరించడం, చందమామతో నాకున్న ఒక అందమైన జ్ఞాపకం. తర్వాతమా ఊరి గ్రంథాలయంలో చందమామ కోసం పోటీలు పెరగడంతో అందరి కంటే ముందే లైబ్రరీకి వెళ్ళి దాన్ని చేజిక్కించుకుని ఆబగా చదివిన రోజులు నాకింకా గుర్తే. ఆ తరువాత, మా మావయ్యను “మావయ్యా! ఇంత పెద్ద వాడివి అయ్యాక కూడ, ఇంకా చందమామని ఎందుకు చదువుతున్నావు?” అని అడిగాను.

“చందమామలో అన్ని కథల నేపధ్యం, ఆధునికత కాకుండా పౌరాణిక, జానపద కాలమే. కల్యషం లేని మనుషులు, ఏ కథలోనైనా ధర్మానిదే గెలుపు, న్యాయానిదే విజయం. రమణీయమైన ప్రకృతి, ముచ్చట గొలుపే జలపాతాలు, సెలయేర్లు, సుందరమైన అడవులు, ఆధునిక పోకడలు లేని, అలనాటి అందమైన కాలపు వర్ణ చిత్రాలను చూస్తుంటే, మనసంతా ఆహ్లాదకరంగా ఉంటుంది. చందమామని చదువుతున్నంతసేపు, మళ్ళీ మన కళ్ళ ముందు, మన బాల్యం కదలాడదా,” అని మా మావయ్య చెప్పాడు. నిజమే కదా! అక్షర సత్యమనిపించింది.

చందమామ పత్రికతో మీ చిన్ననాటి అనుబంధం గురించి పాఠకులతో పంచుకుని, చందమామలో ప్రచురించాలనుకుంటున్నారా? దయచేసి మీ జ్ఞాపకాలు మాకు పంపండి. online@chandamama.com
(or)
Chandamama India Ltd; No:2 Ground Floor, Swathi Enclave, Door No 5 & 6, Amman kovil street, Vadapalani, Chennai-600026.
Phone: 044-43992828