సత్యానంద స్వామి శిష్యులతో దేశాటనం చేస్తూ ఉదయగిరి అనే ఊరుకి చేరుకున్నాడు.
అక్కడ చెరువు గట్టున తాటాకు పందిళ్లు వేసి, వాటిలో అన్నదానం చేస్తున్నాడు రాజు.
అలా ప్రతిరోజూ జరుగుతూ ఉంది. ఒకరోజు సత్యానంద స్వామి చెరువుగట్టున ఉన్న
పందిరిలోకి వచ్చి, “మీ రాజు మూర్ఖుడిలా ఉన్నాడు” అన్నాడు.

ఆ విషయం రాజుకు తెలిసి అగ్రహించి సత్యానుండ్స్వామిని సభకు పిలిపించి నిలదీశాడు.

“స్వామీ తమరు నన్ను మూర్ఖుడని అన్నమాట నిజమేనా?” అన్నాడు.

“నిజమే మహారాజా” అని ఒప్పుకున్నాడు సత్యానందుడు.

“అన్నదానం చెయ్యడం మూర్ఖత్వమా?” అని అడిగాడు రాజు.

“అపాత్రదానం మూర్ఖత్వమే రాజా!”

“అపాత్రదానమా! చెరువు ఎండిపోయి, పంటలు పండక ప్రజలు ఆకలితో మాడు తుంటే వారికి పట్టెడన్నం పెట్టడం తప్పెలా ఔతుంది.” అన్నాడు రాజు.

రాజా! “ప్రజలకు చేపలు దానం చేయడం కాదు. చేపలు ఎలా పట్టుకోవాలో నేర్పాల’ని పెద్దలు చెప్పారు. చెరువు ఎండిపోవడానికి కారణం, అది మేటు వేసింది. వర్షాకాలంలో నీళ్లు నిలువకుండా పోతున్నాయి. అందువలన ప్రజలతో పూడిక తీయిస్తూ అన్నం పెడితే ప్రయోజనం ఉంటుంది. కనీసం వచ్చే సంవత్సరం కురిసే వర్షాలు చెరువులో నిలువ ఉంటే పంటలు పండుతాయి.” అన్నాడు సత్యానంద స్వామి.

రాజుకి తన తప్పు తెలిసింది. మర్నాటి నుంచి ప్రజలతో చెరువు పూడిక తీయిస్తూ, వారికి భోజనాలు ఏర్పాటు చేశాడు.
- వాణిశ్రీ