మంగాపురం జమీందారుకు ఎక్కువగా మాట్లాడే అలవాటు ఉండేది. కోపిష్ఠి కావడం వల్ల, ఆ విషయం ఆయనకు తెలియ జెప్పడానికి ఎవరికీ ధైర్యం లేకపోయింది.

ఒకనాడు జమీందారు ఒంటరిగా వాహ్యాళికి వెళ్లాడు. ఊరి చివర ఒక అందమైన కొండ ఉన్నది. జమీందారుకు కొండమీదికి వెళ్లాలనిపించింది. కొండ దిగువన గొర్రెల కాపరి ఒకడు కనిపించాడు. వాణ్ణి తోడుగా రమ్మని జమీందారు కొండకేసి నడిచాడు.

గొర్రెల కాపరి మాట్లాడకుండా చకచకా కొండెక్కి పోసాగాడు. జమీందారు ఏవేవో మాట్లాడుతూ వెనకబడిపోయాడు. కొంత సేపటికి ఆయాసంతో ఒక బండమీద చతికిలబడ్డాడు. “కొండెక్కాలంటే, మౌనంగా నడవడం చాలా ముఖ్యం. అప్పుడే ఆలసట లేకుండా త్వరగా కొండెక్కగలం,” అన్నాడు గొర్రెల కాపరి అమాయకంగా.

కొండెక్కడానికే కాదు; జీవితంలో పైకి రావాలన్నా అతిగా మాట్లాడటం మంచిది కాదన్న విషయం జమీందారుకు అప్పుడు అర్థమయింది. ఆ తరవాత ఆయన మౌనం విలువ తెలుసుకుని అందరిచేతా మితభాషి అనిపించుకున్నాడు. - తాటిచైర్ల గురురామప్రసాద్