శిథిలాలయం - 11

(అరణ్యంలో ఎలుగుబంటును చంపిన తరువాత.. శిఖిముఖీ, నాగుమల్లులకు కనిపించిన వింత మనిషి, తన పేరు సవరభేరుండం అని చెప్పి, వాళ్ళిద్దర్శి వెంటబెట్టుకుని పూజారి వద్దకు బయలుదేరాడు. వాళ్ళు కొండ ఎక్కుతుండగా, విక్రమకేసరి వాళ్ళకేసి పరిగెత్తుకు వస్తూ, తనకు పూజారి దాగివున్న కొండగుహ తెలిసిందని కేక వేశాడు. తరవాత--)

విక్రమకేసరి వేగంగా తమకేసి పరిగెత్తుకు రావటం చూస్తూనే, శిఖిముఖికి తాను శిథిలాలయ పూజారిని పట్టుకునేందుకు వేసిన పథకం దెబ్బతిని పోయిందని అర్థ మైంది. ఇప్పుడు విక్రమకేసరి పెట్టిన కేకలు ఆ దుర్మార్గుడు వినే ఉంటాడు; సందేహం లేదు. తననూ, నాగుమల్లినీ కల్లబొల్లి మాట లతో మోసపుచ్చి వెంట తీసుకుపోవచ్చని భావించిన పూజారికి, విక్రమ కేసరి రాకతో ఆ ఎత్తుపారదని తెలిసిపోయి ఉంటుంది. ఇప్పుడు చేయవలసిందేమిటి? పూజారి బంటయిన సవరభేరుండాన్ని బంధిస్తే,

పూజారి అతడికి సాయపడేందుకు రావచ్చు.
అప్పుడు...

శిఖిముఖి ఇలా ఆలోచించి విక్రమ కేసరికేసి చేయి ఊపుతూ, నాగుమల్లితో “మల్లీ..! అదుగో, ఆ భేరుండాన్ని మంచి మాటలతో పారిపోకుండా చూడు. నేను, కేసరితో ఒకమాట చెప్పి ఇప్పుడే వస్తాను” అన్నాడు.

నాగుమల్లి సరేనన్నట్టు తలవూపి, ముందుకు పోతున్న భేరుండంకేసి గబగబా పరిగెత్తింది. ఇంతలో కొండమీది నుంచి శిథిలాలయ పూజారి పెద్ద గొంతుతో,