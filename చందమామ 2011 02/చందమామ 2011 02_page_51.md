అమ్మమ్మగారి ఊరు వెళ్ళినప్పుడు కూడా ఎప్పుడూ పశువుల కొట్టాం దగ్గరే ఉండి ఆవు గంగడోలు నిమురుతాడు. పెయ్యతోబాటు తనూ పోటీగా గంతులేసి దానిని ఉరకలెత్తి స్తాడు. ఆవు తన తువ్వాయికి పాలు ఇస్తుంటే మైమరచిపోయి చూస్తుంటాడు. అమ్మమ్మ గట్టిగా పిలిస్తే తప్ప భోజనానికి కూడా లేవడు. అలాంటిది.. తనకెంతో ఇష్టమైన గోమాత... ఇలా నడిరోడ్డుమీద మరణయాతన పడు తోంటే ఎలా తట్టుకోగలడు?

“అంటే... ఆ ఆవు ఇప్పుడు చచ్చిపోతుందా నాన్నా?” బేలగా అడిగాడు తండ్రిని.

“అంతే నాన్నా తప్పదు. ఇవాళ ఆవు... రేపు మనం... ఎవరికైనా జరిగేది అదే...”

“మనం కూడానా?” హడలిపోయాడు సిద్ధార్థ.

“అవునురా. క్యారీ బ్యాగ్‌లలో వేసిన పదార్థాలు తింటూండబట్టే ప్లాస్టిక్‌లోని రసాయనాలు ఆహారంలో కలిసిపోయి మనుషుల ఆరోగ్యం కూడా క్రమేపీ పాడయిపోతోంది. ఈ కాలంలో అన్నీ అంతుపట్టని రోగాలే..”

“ఈ ప్లాస్టిక్ వల్ల అంత నష్టమా నాన్నా!”

“అవును సిద్ధూ! ఈ ప్లాస్టిక్ నీటిలో కర గదు. భూమిలో కలవదు... అవి వేసిన చోట మొక్కలు మొలకెత్తవు. భూసారం దెబ్బ తింటుంది. పశువులతోబాటు మన దౌర్భా గ్యానికీ మనమే కారణమవుతున్నాం” తండ్రి మాటలకు చలించిపోయాడు సిద్ధార్థ.

“నాన్నా! ఇవాళ మనం కూరలు కొనద్దు. వెనక్కి వెళ్లిపోదాం,” సిద్ధూ కంఠంలో దృఢ నిశ్చయం. “ఎందుకని సిద్ధూ?” ఆశ్చర్యంగా అడిగాడు శేషగిరి.

“ఈరోజునుంచీ నేను ప్లాస్టిక్ వాడను నాన్నా! ఇప్పుడు మనం కూరలు కొన్నామంటే వాళ్లిచ్చిన ప్లాస్టిక్ సంచీల్లోనే వేసుకోవాలి. రేపు అమ్మకుట్టిన గుడ్డసంచీ తెచ్చుకుని అందులో కూరలు తీసికెళ్దాం. రేపటినుంచీ నేను నా పుస్తకాల సంచీ మొదలుకుని లంచ్ బాక్సు వరకు సరే.. అన్నీ మామూలు సంచులే వాడతాను. నావల్ల ఏ మూగజీవికీ నష్టం కలగటం నేను భరించలేను. నేనేకాదు, ఇకమీదట నా స్నేహితులు కూడా ప్లాస్టిక్ వాడకుండా చూసే బాధ్యత నాదే నాన్నా!”

“ఇవాళ నాకెంతో సంతోషంగా ఉందిరా సిద్ధూ! ఇంటింటికో పువ్వు ఈశ్వరునికో మాల అయినట్టు నీలాంటి కుర్రాళ్లు నడుంబిగిస్తే మూగజీవులతోబాటు పర్యావరణాన్ని... మనల్ని మనం కాపాడుకోవటం చిటికెలో పని. నా స్కూటర్ డిక్కీలో ఇంకో జనపనార సంచీ ఉందిలే. పోయి తీసుకురా. కూరలు కొనుక్కునే వెళ్దాం” అన్నారు శేషగిరి.