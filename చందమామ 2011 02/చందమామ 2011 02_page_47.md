కొండ ఎక్కి గుహకేసి రాసాగాడు. నాగుమల్లి తాను పూజారిని చూసిన సంగతి శిఖిముఖి వాళ్ళకు చెప్పబోయేంతలో, అతడూ, విక్రమకేసరీ, వెంట వున్న శబరుడూ గుహ మీదికి వచ్చి, దిగువనున్న లోయకేసి చూశారు. వారికి తమ దగ్గిర కొస్తున్న శబరుడితోపాటు, లోయలోకి దిగిపోతున్న శిథిలాలయ పూజారి కూడా కనిపించాడు.

“శిఖీ! మనం ఆ పూజారిగాణ్ణి వెంట తగిలి పట్టుకోవటం ఏమంత కష్టం కాదు” అన్నాడు విక్రమకేసరి ఎంతో ఉత్సాహంగా.

“నాకూ అలాగే అనిపిస్తున్నది. మల్లి ఏమంటుందో?” అంటూ శిఖిముఖి నాగు మల్లికేసి చూశాడు. “వాడు అందకపోతే బాణంకొట్టి చంపుతాం. ఒకవేళ అంది

కూడా తిరగబడితే ఈటెతో పాడిచి ప్రాణాలు తీస్తాం. ఊ.. పదండి” అంటూ నాగుమల్లి గుహమీదినుంచి కిందికి దూకింది.

నాగుమల్లి ధైర్యసాహసాలు లోగడే రుజువు అయి ఉండకపోతే, శిఖిముఖీ, విక్రమకేసరి కూడా ఈ మాటల్ని కేవలం వాచాలతగానో, బడాయి చూపటంగానో జమకట్టి ఉండేవాళ్ళు. కానీ, వాళ్ళిద్దరికీ ఆమె శక్తిసామర్థ్యాలు తెలుసు. అయినా, ఆమె రక్షణ బాధ్యత తమమీద ఉన్నదని నమ్మి ఉన్న ఆ ఇద్దరూ కూడబలుక్కుని, నాగుమల్లికి ఇటూ, ఇటూ తాముండి, ఆమెకు ఎలాంటి ప్రమాదం జరక్కుండా చూడాలనుకున్నారు. శిథిలాలయ పూజారి ఏ క్షణంలో ఏ రకమైన దుష్ట పన్నాగం పన్నబోతాడో అన్నది ఎవరికీ అంతుచిక్కని సంగతి....

శిఖిముఖి ముందుండి దారితీస్తుండగా తతిమ్మా ముగ్గురూ అతణ్ణి అనుసరించి వేగంగా లోయలోకి దిగసాగారు. వాళ్ళ దృష్టిశిథిలాలయ పూజారి మీదనే ఉన్నది. వాడు తమ కన్నుగ్పి, ఏ రాళ్ళచాటునుంచో పారిపోకుండా చూడాలని వాళ్ళనుకున్నారు. కానీ పూజారి నిర్భయంగా, తాపీగా లోయ లోకి దిగిపోతున్నాడు. అతడు ఒకటి రెండు సార్లు తలతిప్పి శిఖిముఖీ వాళ్ళకేసి చూసి, భేరుండంతో చేతులూపుతూ ఏదో చెప్పాడు.

“ఆ దుష్టుడి ప్రవర్తన చూస్తుంటే నాకేదో అనుమానంగా ఉన్నది, కేసరీ. వాడు