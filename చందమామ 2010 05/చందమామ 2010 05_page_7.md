ఉజ్జయినీ నగర ఆస్థానకవి రఘునాథుడు అఖండ మేధావి, శతాధికంగా కావ్యరచన చేసిన
ఉద్దండ పండితుడు, గొప్పకవి. ఆయన కుమారుడు సోమనాథుడు కూడా కవీ, పండితు
డూనూ, అతడు కూడా కొన్ని కావ్యాలను రచించాడు. కాని, అవి అంతగా ప్రశంసలు పొందలేదు.

ఒకనాడు సోమనాథుడు,ఉజ్జయిని రాజు వద్దకు వెళ్లి, “మహారాజా, తమ అనుజ్ఞ అయితే పొరుగు దేశం వెళ్లి బతకాలని ఉంది,” అన్నాడు.

రాజు ఆశ్చర్యపోయి, “మీ నాన్నగారు, నిన్ను సరిగా చూడడం లేదా?” అని ప్రశ్నించాడు.

“ఆ మాట నిజం అంటే నా కళ్లు పోతాయి” అన్నాడు సోమనాథుడు.

“నా రాజ్యంలో, నీకు సౌకర్యంగా లేదా?” అని అడిగాడు రాజు.

“పొరుగు రాజ్యంలో ఇంతకంటే నేను అనుభవించగల భోగం ఉండదు,” అన్నాడు సోమనాథుడు.

“మరి ఎందుకు పొరుగు రాజ్యం వెళ్లాలనుకుంటున్నావు?” అని అడిగాడు రాజు.

ఆ ప్రశ్నకు జవాబివ్వబోయి, సోమనాథుడు చప్పున తల వంచుకోవడం గమనించిన
మంత్రి, రాజుతో, “మహారాజా, ఈ కుర్రవాడికి అనుమతి ఇవ్వండి,” అని సలహా ఇచ్చాడు.

సోమనాథుడు వెళ్లిపోయాక రాజు, మంత్రిని, “ఎందుకలా సలహా ఇచ్చారు?” అని అడిగాడు.

“నిజమైన దురదృష్టవంతుడు, అసాధారణమైన ప్రజ్ఞ గల తండ్రి గలవాడు,” అన్నాడు మంత్రి.

పొరుగు రాజ్యంలో సోమనాథుడికి, మహాకవి అన్న ఖ్యాతి త్వరలోనే లభించింది.

- డా. తాటిచెర గురురామప్రసాద