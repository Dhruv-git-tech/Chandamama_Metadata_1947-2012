ఒక వృద్ధ రాజు, కొన్ని టీకా తాత్పర్య గ్రంథాల సాయంతో భగవద్గీతను చదివి, దాన్ని పద్య రూపంగా రాశాడు. పని ముగియగానే, ఆయనకు తనంత గొప్ప కవి లేడన్న అహంకారం కలిగింది. అహం ప్రవేశించిన తర్వాత మనిషిని ఇక పట్టలేం కదా! రాజ్యంలో కెల్లా గొప్ప కవీ, పండితుడైన విష్ణుశర్మకు ఆయన కబురు చేస్తూ, తనతో సరితూగగల కవిని తన వద్దకు పంపవలసిందిగా ఆదేశించాడు.

విష్ణుశర్మ ఒక యువకుడిని రాజు వద్దకు పంపాడు. రాజు అతడితో “నువ్వేదో పిల్లకవివై ఉంటావు. భగవద్గీత నా వంటివాడికే అర్థం కాక, టీకాతాత్పర్యాలు చదవవలసి వచ్చింది. పద్యరూపంలో ఉన్న నా కవిత్వం, నీకేం అర్థమవుతుంది! వెళ్లి నీ గురువునే పంపు, నీకేం తెలుసని ఇక్కడికి వచ్చావు.” అన్నాడు విసుగుపడుతూ.

కొద్ది రోజుల తర్వాత విష్ణుశర్మ స్వయంగా వచ్చాడు. రాజు ఆయనతో యువకుడి గురించి చెప్పాడు. అప్పుడు విష్ణుశర్మ, “మహారాజా, మీరు భగవద్గీతను అర్థం చేసుకోవడానికి చదివిన టీకా తాత్పర్య గ్రంథాలు, నేనిచ్చినవే గదా! అవి రాసింది ఆ యువకుడే” అన్నాడు.

రాజుకు అది విని మతిపోయినట్లయింది. విష్ణుశర్మతో, “మరి ఆ సంగతి ఆ యువకుడు నాకు చెప్పలేదేం? అతనంత గొప్ప కవా?” అని అడిగాడు.

అందుకు విష్ణుశర్మ, “నిజమైన కవీ, పండితుడూ తనను గురించి గొప్పగా చెప్పుకోడు, మహారాజా!‘ అన్నాడు.

ఆ జవాబుతో వృద్ధరాజుకు అహంకారం వదిలిపోయింది.

- ఎం.డి.సౌజన్య