రోగనిర్ణయం!

వైద్యుడిగా మంచి పేరు పొందిన కృషానందం అనే ఆయన, తన వద్దకు వచ్చిన రోగుల నాడీ వగైరా పరీక్షలు చేసి, “ఇది చాలా ముఖ్యం! గత నాలుగు రోజులుగా, మీరేం కూరలు తిన్నారో చెప్పండి. ఆ కూరలే మీ అనారోగ్యానికి కారణం అయి ఉండొచ్చు,” అనేవాడు.

తరవాత రోగి చెప్పిన కూరల పేర్లు జాగ్రత్తగా విని, “ఓహో, ఇంకేం, అర్థమైంది! సరే, ఈ మందు వాడండి,” అని మందు ఇచ్చి, డబ్బు తీసుకునేవాడు.

ఆయన దగ్గిర వైద్యం నేర్చుకోవాడనికి వచ్చిన రత్నాచారి అనే యువకుడికి ఈ తతంగం అంతుపట్టేది కాదు. తినే కూరలకూ, రోగ నిర్ధారణకు సంబంధం ఏమిటో అతడికి ఎంత తరచి చూసినా అర్థం కాకుండా పోయింది. తన గురువు గారి ధోరణి కొన్నాళ్లు గమనించి, ఒకనాడు, “గురుదేవా, వచ్చిన రోగులు గత నాలుగు రోజుల్లో తిన్న కూరల విషయం ప్రశ్నిస్తూంటారు. రోగనిర్ణయానికి అదంత ముఖ్యమా?” అని అడిగాడు.

ఆప్రశ్నకు కృషానందం నవ్వి, “వాళ్లు వండుకున్న కూరలు, వాళ్ల అర్థిక స్థామతను తెలుపుతాయి కదా! దాన్ని బట్టి, వాళ్లనుంచి ఎంత డబ్బు రాబట్టాలో నిర్ణయించుకుంటాను ఇది ఏ వైద్యశాస్త్రంలోనూ నాకు కనబడదు,” అన్నాడు.

ఎం.డి సౌజన్య