వెళ్ళడానికి నీకు సమ్మతమా, కాదా అన్న
విషయం నాకు తెలియాలి,” అన్నాడు
మహేంద్రనాథుడు.

“నేను వాళ్ళతో వెళ్ళను. నా తల్లి దండ్రులను చూడాలి. నువ్వు సహాయం చేయగలవా?” అని అడిగింది యువరాణి.

“నిన్ను మన రాజ్యానికి తీసుకుపోయి,
రాజుగారికి అప్పగించడానికే నేను వచ్చాను
యువరాణీ! అందుకు రాజుగారి అనుమతి
కూడా పొందాను. మీ కుడిభుజంమీద
పుట్టుమచ్చ ఉన్నట్టు రాజుగారు ఆనవాలుగా
చెప్పమన్నారు. మీరు నన్ను నమ్మాలి!”
అన్నాడు మహేంద్రనాథుడు.

యువరాణి సరే అన్నట్టు తల పంకించి
“మరి ఆలస్యం ఎందుకు? ఇప్పుడే వెళ్ళి
పోదాం!” అన్నది.

“అవును. అదే ఉత్తమం. నా దగ్గర ద్వారంతలుపుతాళంచెవి ఉన్నది. అయినా, ఈ అపరాత్రి వేళ బయలుదేరడానికి నీకు భయంగా లేదు కదా!” అని అడిగాడు మహేంద్రనాథుడు.

“లేదు. ఇక్కడ వుండి, తెల్లవారగానే ఏం
జరుగుతుందో అని భయపడడం కన్నా,
ఇక్కడి నుంచి వెళ్ళిపోవడమే మేలు.
నువ్వు, తోడుగా ఉన్నావు కదా! మరింకేం
భయం, కాలయాపన చేయకుండా వెళ్ళి
పోదాం!” అన్నది యువరాణి.

“అలాగే యువరాణీ! భవనం నుంచి
బయటపడేవరకు నువ్వు నా వెంట కొద్ది
దూరంలో నిశ్శబ్దంగా నడిచి రావాలి,” అని
హెచ్చరించి మహేంద్రనాథుడు భవనం
వెలుపలికి నడిచాడు.

ఇద్దరూ వెలుపలి ద్వారాన్ని సమీపించారు. అంతా నిశ్శబ్దంగా ఉన్నది. మహేంద్రనాథుడు, ఏమాత్రం అలికిడి కాకుండా జాగ్రత్తగా తలుపు తెరిచి, మొదటి యువరాణిని వెలుపలికి పంపి తానూ వచ్చి, జాగ్రత్తగా లోపలివైపు తాళం వేశాడు.

“మాయాభవనం నుంచి బయటపడ్డాం.
మరి ఇప్పుడు ఎటు వెళ్ళాలి? వీరగిరికి వెళ్ళే
మార్గం నీకు తెలుసా?” అని అడిగింది
యువరాణి.
—(ఇంకావుంది)