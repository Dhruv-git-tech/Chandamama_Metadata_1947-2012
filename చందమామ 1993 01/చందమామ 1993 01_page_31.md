తగిన పరిష్కారం

నొగలాపురం అనే గ్రామంలో, పేదరైతులకు అప్పులిచ్చే చిన్నశెట్టి, చాలా తక్కువ కాలంలోనే ధనవంతుడైపోయి, నాలుగంతస్థుల మేడ కట్టాడు. ఇది చూసి అదే గ్రామం వాడైన పెద్దశెట్టికి కన్ను కుట్టింది. చిన్నశెట్టి వడ్డీకింద నూటికి ఇరవై, పాతికా పేదల నుంచి గుంజుతున్నాడు.

పెద్దశెట్టి, చిన్నశెట్టి వడ్డీవ్యాపారం పడగొట్టాలని, గ్రామాధికారి వద్దకుపోయి, చిన్నశెట్టి వసూలు చేస్తున్న వడ్డీ పరమ అన్యాయమంటూ ఆయనకు చెప్పాడు. అయితే, చిన్నశెట్టి నుంచి చిన్నాపెద్దా సహాయాలు పొందుతున్న గ్రామాధికారి నవ్వి వూరుకున్నాడు.

పెద్దశెట్టి తిన్నగా రాజుగారి దగ్గిరకు వెళ్ళి, చిన్నశెట్టి ధనదాహం గురించి, గ్రామాధికారి అసమర్థత గురించి అయనకు చెప్పాడు.

అంతా విన్న రాజు, "సరే, మీ గ్రామంలో ఒక పాఠశాల పెట్టిస్తాను. దానికి వ్యవహార జ్ఞానంతోపాటు, నిజాయితీపరుడైన ఉపాధ్యాయుణ్ణి నియమిస్తాను. ఇక వెళ్ళు!" అన్నాడు.

"అదేమిటి, ప్రభూ! చిన్నశెట్టి దురన్యాయం గురించి, అతడితో చేయి కలిపిన గ్రామాధికారి సంగతి విన్నవిస్తే, పాఠశాల పెట్టిస్తానంటారేమిటి? పాఠశాల కావాలని నేనడగలేదే!" అన్నాడు పెద్దశెట్టి ఆశ్చర్యపోతూ.

అందుకు రాజు నవ్వి, "మీ గ్రామ ప్రజలు చదువునంధ్యల్లేని అమాయకులు కావడంతో, చిన్నశెట్టిలాంటి వాళ్ళ చేతుల్లో మోసపోతున్నారు. చిన్నశెట్టిని దండిస్తే, మరొక బుల్లిశెట్టి వాళ్ళను మోసం చెయ్యవచ్చు. దీనికి తగిన పరిష్కారం ప్రజలు విద్యావంతులయి, మోసపోకుండా వుండేందుకు తగినశక్తి సంపాయించడం ఒక్కటే! అందువల్ల, మీ గ్రామానికి పాఠశాల అవసరం. నువ్విక నిశ్చింతగా వెళ్ళిరా!" అని చెప్పాడు.

- యస్. లోకేశ్వరి