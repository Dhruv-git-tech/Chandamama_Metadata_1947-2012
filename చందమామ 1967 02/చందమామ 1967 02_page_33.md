“ఇంతేనా? ఇవి చాలవే! మాకు వెయ్యి సువర్ణాల పూలు కావాలి,” అన్నాడు మంత్రి.

“వెయ్యి సువర్ణాలైనా, లక్ష సువర్ణాలైనా నా దగ్గిర అమ్మకానికి ఉన్న పువ్వులివే. ఇప్పటైతే కొనండి,” అన్నదామనిషి.

మంత్రి ఆలయంలోకి వెళ్ళి, రాజుతో ఆ పూల మనిషి అన్నమాట చెప్పాడు.

రాజుతలలో ఒక భావం మెరపు లాగా మెరిసింది. “మంత్రి, దేవి అనుగ్రహించింది. ఆ మనిషి ఇచ్చే పూలనే వెయ్యి సువర్ణా లిచ్చి కొనెయ్యి,” అన్నాడు.

మంత్రి వెయ్యి సువర్ణా లిచ్చి పూలు కొని రాజు వద్దకు తిరిగి వచ్చాడు.

పూజారి వచ్చి రాజుగారి పేర మల్లె పూలతో మహాదేవిని పూజ చెయ్యవోతూ ఉండగా, పూలమ్మిన మనిషి కూడా ఆలయంలోకి వచ్చి మరి రెండు గుప్పిళ్ళ మల్లెపూలు పూజారి కిచ్చి, “ఇవి కూడా అమ్మవారికి పూజచెయ్యి,” అన్నది.

అది చూసిన మంత్రికి పట్టరాని కోపం వచ్చింది. “దుర్మార్గురాలా, నా దగ్గిర వెయ్యిసువర్ణాలు తీసుకుని రెండుగుప్పిళ్ళ పూలిచ్చినా నేను ఒప్పుకున్నాను. కాని ఇంకో రెండు గుప్పిళ్ళు నీ దగ్గిర దాచుకుని వాటిని కూడా ఎందుకిచ్చావు కావు? నీ వంటి పాపాత్మురాలిని ఏం చేసినా పాపం లేదు,” అన్నాడు.

“అమ్మకానికి నా దగ్గిర రెండు గుప్పిళ్ళే ఉన్నాయని మొదలే చెప్పాను. వాటికి వెయ్యి సువర్ణాలియ్యమని నేను తమర్ని అడిగానా? తమరే ఇచ్చారు. నా దగ్గిర మిగిలి ఉన్న రెండు గుప్పిళ్ళూ అమ్మేవి కావు. అవి దేవికి నేన్ను పూజ చేసేవి. నా దగ్గిర రెండు తట్టల పూలున్నా ఒక తట్టే అమ్ముతాను. రెండో తట్ట దేవీ పూజకే! నా దగ్గిర రెండే పూలుంటే తమ రికి ఒక్కటే అమ్మి ఉండేదాన్ని. ఇందులో మోసం ఏమీ లేదు,” అన్నది పూలమనిషి