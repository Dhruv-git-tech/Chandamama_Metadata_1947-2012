వజ్రసేనుడి నిర్ణయం

పూర్వం వజ్రగిరిఅనే చిన్నపట్టణంలో, వజ్రసేనుడనే వ్యాపారి వుండేవాడు. అతడు వ్యాపారంలో కోట్లు గడించినా, చాలాకాలంపాటు సంతానం లేక బాధపడ్డాడు. చివరకు అతడికి వినయపాలుడు, విజయపాలుడు అనే ఇద్దరు కొడుకులు కలిగారు. లేక లేక కలిగిన ఆ పిల్లలను వజ్రసేనుడు, అతడి భార్యరూపమతి ఎంతో గారాబంగా పెంచసాగారు.

బాల్యం నుంచి విజయపాలుడు, అన్నంతినడం దగ్గర నుంచి ప్రతిదీ తనే స్వయంగా చేయాలనే పట్టుదల చూపేవాడు. ఇందుకు భిన్నంగా వినయపాలుడు, ప్రతి చిన్నపనికీ తల్లిమీదా, దాసదాసిలమీదా ఆధారపడుతూండేవాడు.

ఈ తేడా గమనించిన రూపమతి, తన చిన్నకొడుకు విజయపాలుడు తనకు దూరమైపోతున్నట్టే బాధపడేది. కాని భార్య ద్వారా సంగతి తెలుసుకున్న వజ్రసేనుడు, “పిల్లవాడికి

అటువంటి స్వతంత్రపు నడవడిక మంచిదే! వాడి ఇష్టప్రకారమే జరగనీ,” అనే వాడు.

ఆవిధంగా భిన్న స్వభావాలుకల ఆ అన్నదమ్ములిద్దరూ, క్రమంగా యుక్త వయస్కులై, విద్యాభ్యాసం పూర్తి చేశారు.

ఆ క్షణం కోసమే ఎదురుచూస్తున్న వజ్రసేనుడు, కొడుకు లిద్దరికీ వ్యాపారంలో స్వయంగా శిక్షణ ఇవ్వడం ప్రారంభించాడు. ఈ కారణం వల్ల, కొద్దిరోజుల్లోనే, ఇద్దరిలోకీ విజయపాలుడే చురుకైన వాడన్న సంగతి, వజ్రసేనుడికి గ్రాహ్యంకాసాగింది. వజ్రసేనుడి వ్యాపార భాగస్వాములు, అతడి పరిజనులు అందరూ విజయపాలుడి చురుకుదనాన్నే మెచ్చుకునేవారు. అయితే, అదేసమయంలో, “వినయపాలుడి వంటి గుణనిధీ, పితృవాక్యపాలకుడూ మరొకరు వుండరు!” అనేవారు.

ఇలా కొన్నాళ్ళు గడిచాక ఒకనాడు, వజ్రసేనుడు, విజయపాలుణ్ణి పిలిచి, “నువ్విక