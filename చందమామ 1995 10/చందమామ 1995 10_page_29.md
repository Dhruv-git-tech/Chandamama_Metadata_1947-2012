ఇందులో నాకు మాటల గారడీ, వాక్చాతుర్యం, పరస్పరప్రశంసా, మూల విషయాన్ని మరింత జటిల పరచడం తప్ప, మరేం కనబడడం లేదు.లోకంలో కొందరు పండితులూ, తార్కికులూ లాగా ఏది సందర్భోచితమో మరిచి పదాలను పడికట్టురాళ్ళ స్థాయికి దిగజార్చి నట్టు కనబడుతున్నది. ఏ విధంగా చూసినా ప్రతాపుడి ప్రజ్ఞాప్రాభవాల ముందు విమలుడు చాలా అల్పుడు. అయినా ప్రతాపుడు, విమలుణ్ణి తనతో సరితూగగల జ్ఞాని అన్నట్లు ప్రశింసిస్తున్నాడు. ఇందుకు కారణం అతడు విమలుడి వేదాంత జ్ఞానాన్ని సరిగా అంచనా వెయ్యలేకపోవడమే గదా? అంతేకాక, వారిద్దరిలో ఎవరు గొప్పవారో, ఎవరు ఎవరి చేతిలో ఓడిపోయారోకూడాతెలియడంలేదు.ఇంతకూ విజయం ఎవరిది? విమలుడిదా లేక ప్రతాపుడిదా? ఈ సందేహాలకు సమాధానం తెలిసి కూడాచెప్పకపోయావో, నీతలపగిలిపోతుంది,” అన్నాడు.

దానికి విక్రమార్కుడు, “ఎదుటి వాడి జ్ఞాన పాండిత్యాల స్థాయిని మరొక జ్ఞానీ,

పండితుడైన వాడే నిర్దుష్టంగా అంచనా వేయగలడు. అందువల్ల, సర్వ విద్యా పారంగతుడైన ప్రతాపుడు, విమలుడి వేదాంత జ్ఞానాన్ని సరిగానే అంచనా వేశాడనుకోవడం వాస్తవమవుతుంది. గొప్పవాడి ఓటమి తను గొప్పవాడనుకోవడంలో వున్నది. తక్కువ వాడి గెలుపు, ఎదుటి వాడి గొప్పతనాన్ని అంగీకరించడంలో వున్నది. ప్రతాప విమలుల స్పర్థకు అంతం వేదాంతసారంలో వున్నది. వేదాంతసారం ఎరిగినవాడెవ్వడూ, తన గొప్పతనాన్ని నిరూపించుకునేందుకు ఎదుటి వాడితో పోటీపడడు. వేదాంతి తన జ్ఞానాన్ని ఇతరులకు పంచిపెడతాడు. తనకు తెలియని విషయాలను, ఇతరుల నుంచి నేర్చుకుంటాడు. ఆ కారణం చేత, ముందుగా ఈ సత్యాన్ని గ్రహించిన విమలుడిదే విజయం,” అన్నాడు.

రాజుకు ఈవిధంగా మౌనభంగం కలగ గానే, బేతాళుడు శవంతో సహా మాయమై, తిరిగి చెట్టెక్కాడు. —(కల్పితం)

[ఆధారం : “వసుంధర” రచన]