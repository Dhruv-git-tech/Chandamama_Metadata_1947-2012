సుఖాలు కావాలంటే, ఈ పదమూడేళ్ళూ సుఖాలలో ఓలలాడండి. ఎలాగైనా అటు తరవాత కౌరవ వినాశం తప్పదు,” అన్నాడు.

ఈ మాటలు విన్న ధృతరాష్ట్రుడు దడుచుకుని విదురుడితో, “విదురుడా, ద్రోణాచార్యుల మాట నిజం. నువ్వు ఇప్పుడే అరణ్యానికి వెళ్ళి పాండవులను తప్పకుండా తీసుకురా. ఒకవేళ వాళ్ళు రామంటే, సన్మానం పాంది మళ్ళీ వెళ్ళమని చెప్పు,” అంటూ మనసు నిప్పులు తొక్కిన కోతిలాగా గిలగిలలాడుతుండగా, నిట్టూర్పులు వదల సాగాడు.

అప్పుడు సంజయుడు ధృతరాష్ట్రుడితో, “రాజా, నీ కీ రాజ్యమంతా పాండురాజు గెలిచిపెట్టాడు. అతని పట్ల ఎటువంటి కృతజ్ఞతాభావమూ లేకుండా కుయుక్తితో కుట్ర పన్ని అతని కొడుకులను అడవులకు తోలేశావు. వాళ్ళు సర్వమూ వదులుకుని అడవుల పాలయ్యారు. ఇంకేమిటి నీ విచారం?” అన్నాడు.

“విచారం కాకేమిటి? ఆ పాండవులు అతిరథులూ, యుద్ధం తెలిసినవాళ్ళూ.

అజేయులైన అలాటివాళ్ళతో వైరం వచ్చిన తరవాత విచారం ఉండదా?” అన్నాడు ధృతరాష్ట్రుడు.

“ఈ వైరం నువ్వు బుద్ధిపూర్వకంగా తెచ్చుకున్నదే కదా! పెద్దవాడు భీష్ముడూ, గురువైన ద్రోణుడూ, నీ మంత్రి అయిన విదురుడూ వద్దంటుంటే విన్నావు కావు. నీ కొడుక్కు బుద్ధి లేదు, లజ్జా లేదు! ప్రాతికామిని పంపి, ఏకవస్త్ర అయి ఉన్న ద్రౌపదిని నిండుసభలోకి రప్పించి, వివస్త్రను చేసి అవమానించాడు. ఆమె ఉసురు నీ కులానికి చేటు. అది నీ కులాన్ని సర్వ నాశనం చేస్తుంది. చెట్టు చెడేనాటికి కుక్కమూతి పిందెలు పుడతాయి. వినాశ కాలం వచ్చేసరికి దేవతలు బుద్ధి నశింప జేస్తారు. కాలం ఎవరినీ కర్ర తీసుకుని నెత్తిమీద కొట్టదు. కాలం తీరేసరికి అన్యాయం న్యాయంగా కనబడుతుంది,” అని సంజయుడన్నాడు.

“అవును. పుత్రమోహం చేత ఎవరు చెప్పినదీ వినక, నా కొడుకు చెయ్యమన్నది చేశాను. ఏం చేసేది? దేవుడే మమ్మల్ని కాపాడాలి!” అన్నాడు ధృతరాష్ట్రుడు.