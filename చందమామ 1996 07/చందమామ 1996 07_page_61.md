సమ్మయ్య తెలివి!

భువనగిరి నుంచి, రాయగిరికి వెళుతున్నాడు సమ్మయ్య. మార్గ మధ్యంలో ఉన్న అడవిలో దొంగల భయం ఎక్కువ. అందుకని వాడు నిలువెత్తుబాణాకర్ర చేతపట్టుకుని మరీ బయలుదేరాడు. వాడు అడవి మధ్యకు వెళ్ళేసరికి, దృఢకాయులైన నలుగురు దొంగలు చెట్ల చాటునుంచి వచ్చి వాణ్ణి అటకాయించారు. సమ్మయ్య ధైర్యంగా వాళ్ళమీద తిరగబడ్డాడు. జరిగిన కొట్లాటలో అటు దొంగలకూ, ఇటు సమ్మయ్యకూ కూడా బాగా దెబ్బలు తగిలాయి. చివరికి ఎలాగ్రేతేనేం, దొంగలు సమ్మయ్యను లొంగదీసి చెట్టుకు కట్టి, వాడి దుస్తుల్లో వెతగ్గా పది రాగి కాసులు మాత్రందొరికాయి.

దానితో దొంగలనాయకుడు నిరాశగా, “అంత బాణాకర్ర చేతబట్టుకుని నడుస్తూంటే నీ దగ్గర ఎంత సామ్ము ఉందో అనుకున్నాం, నీ దగ్గరున్నవి, ఈ ముష్టి పది రాగి కాసులే అని ముందుగా తెలుసుంటే, నీ జోలికి వచ్చే వాళ్ళమూ కాదు, నీ చేత ఇన్ని దెబ్బలు తినే వాళ్ళమూ కాదు,” అన్నాడు తగిలిన దెబ్బలు బాధపెడుతూండగా.

నలుగురు దొంగల చేతిలో దెబ్బలు తినివున్న సమ్మయ్య మరింత బాధగా, “దొంగలంటే తెలివి మంతులనీ, దోచదలచిన వాడిని నిలువెల్లా వెతికి చూస్తారనీ అనుకున్నాను. మీకు కండ పుష్టి, సాహసం తప్ప తెలివితేటల్లేవు. మీరసలు నా తలపాగా సంగతే మరిచిపోయారు. నా తలపాగా సంగతే మీరు పట్టించుకోరని ముందుగా తెలిస్తే, నేనూ మీతో ఇంతగా కొట్లాడే వాడినే కాదు, మీ చేతుల్లో ఈ చావుదెబ్బలు తినేవాడినీ కాదు,” అన్నాడు.

దొంగలు వెంటనే సమ్మయ్య తలపాగా విప్పి, వాడు అందులో భద్రంగా దాచిన వెండి నాణాలు దొరకపుచ్చుకున్నారు.

-వి.ఎస్. రామక్రిష్ణ