మంత్రాల మల్లి రోజు ఏవే పనుల మీద బయటికి వెళ్లి తిరిగి వచ్చి, “గౌరమ్మా, నీ-జుట్టు, కిందికి జార్చి పట్టు,” అని పాట పాడేది. గౌరి పైనుంచి తన నిడుపైన వెంట్రుకలను కిందికి జారు విడిచేది. వాటిని పట్టుకుని మల్లి పైకి ఎక్కి వెళ్ళేది.

ఆ దేశపు రాజకుమారు డౌకనా డిదంతా చూశాడు. మంత్రాల మల్లి బయటికి వెళ్ళి ఉన్న సమయంగా చూసి బురుజు కిందికి వచ్చి, “గౌరమ్మా, నీ జుట్టు, కిందికి జార్చి పట్టు,” అని పాడాడు. గౌరి రాజకుమారుణ్ణి చూసి తన జుట్టు సహాయంతో అతన్ని బురుజు పై కెక్కి రానిచ్చింది. ఇద్దరూ ఒకరి నొకరు ప్రేమించుకుని, పారిపోదా మనుకున్నారు. రాజకుమారుడు బురుజు నుంచి దిగటానికి తాళ్ళు తయారు చేశాడు.