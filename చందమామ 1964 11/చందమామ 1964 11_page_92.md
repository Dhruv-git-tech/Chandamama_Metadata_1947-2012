క్కరూ రెండేసి అణాలు అక్కడ పెట్టండి ముందు!” అన్నాడు.

కుక్కలు తోకాడించి, పెడితే ఇంకా ఆట్లు తినే వైఖరి కనబరిచాయి గాని, డబ్బు లిచ్చే వైఖరి కనబరచలేదు. సుబ్బన్నకు మండిపోయింది. వాడు పక్కనే ఉన్న కర్ర ఒకటి తీసుకుని ఒక కుక్క కాళ్ళ మీద కొట్టాడో లేదో కుక్కలన్నీ శరవేగంతో పారి పోయాయి. మూడు కుక్కలు అయిపు లేకుండా పోయాయి. దెబ్బ తిన్న కుక్క మటుకు కుంయో మని అరుస్తూ కుంటు కుంటూ పరిగెత్తసాగింది. సుబ్బన్న ఆ కుక్క వెంటనేపడాడు.

ఆ కుక్క అడివి కేసి పరిగెత్తి అక్కడ ఉండే ఒక పాడు బడిన గుడిలో దూరింది. ఆ సమయాన ఆ గుడిలో కొందరు దొంగలు తాము కాజేసి తెచ్చిన డబ్బు పంచుకుంటున్నారు. వాళ్ళు కుక్క అరుపూ, మనిషి కేకలా విని, డబ్బు అక్కడే వదిలేసి, గుడి

వెనకపక్క ఉన్న మొండి గోడ దూకి పారిపోయారు.

సుబ్బన్న అక్కడికి వచ్చి, కింద కుప్పలు కుప్పలుగా పెట్టి ఉన్న డబ్బులు చూసి, “ఓహొ, ఇదా మీ డబ్బు? సరే ఇవంతా నేనే ఉంచుకుని, లెక్కచూసి, ఇది పూర్తి అయేదాకా మీకు ఆట్లు ఇస్తూ ఉంటానులే!” అన్నాడు. వాడా డబ్బు తీసుకుని మూట గట్టుకుని, కుక్కను దగ్గిరికి పిలిచి, దాని ఒళ్ళు నిమిరి, ఇంటికి వెళ్ళాడు.

సుబ్బన్న తాను తెచ్చిన డబ్బు బామ్మ కిస్తూ జరిగిన దంతా చెప్పాడు. సుబ్బన్న చెప్పే స్నేహితులు కుక్కలనీ, రెండు రోజులుగా వాడు తాను చేసిన ఆట్లను కుక్కలకే అమ్ముతున్నాడనీ బామ్మ కిప్పటికి తెలిసివచ్చింది. వాడి అమాయకత్వం మరొక విధంగా పోదని తెలుసుకుని, ఆ డబ్బుతో వాడికి చదువు చెప్పించి, బామ్మ వాణ్ణి తెలివి గల వాణ్ణి చేసింది.