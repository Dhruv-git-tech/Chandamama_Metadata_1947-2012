“పూలు పూయించవాడు” అన్న మాట చాలా దూరం పాకింది. సమీపంలో ఉన్న జమీందా రొకాయన రెండేళ్ళ క్రితం తన భవనం చుట్టూ పూల తోట వేయించాడు. ఏ కారణం చేతనో ఒక్క చెట్టూ పుయ్య లేదు. ముసలివాడి మాట చెవిన పడగానే ఆ జమీందారు అతన్ని పిలిపించి, “నా పూల తోట పూయిస్తే అడిగినంత బహుమానం ఇస్తాను,” అన్నాడు.

ముసలివాడు తన ఇంటి నుంచి కొంత బూడిద తెచ్చి తోట అంతటా చల్లేసరికి తోటంతా నందనవనం లాగా అయింది.

వసంత కాలం రాకుండానే పూలతోట అలా విరగ బూయటం ఎవరూ ఎన్నడూ విని ఉండలేదు. జమీందారుగారు ముసలి వాడికి రకరకాల బహుమతు లిచ్చి పంపేశాడు.

ముసలివాడి కీర్తి చూసి పారుగున ఉన్న దుష్టుడు సహించలేక పోయాడు. వాడు పని పెట్టుకుని మర్నాడు జమీందారుగారి దగ్గిరికి ఇంత బూడిద తీసుకు పోయి, “మీరా ముసలివాణ్ణి తెగ మెచ్చుకున్నారుట. అసలు వాడికా బూడిద ఇచ్చిందే నేను. విద్య నాదీ, పేరు వాడిదీ అయింది. నన్ను నియోగించా రంటే ఈ తోట ను ఇంతకు పదింతలు పూయించగలను,” అన్నాడు.

“అలాగా? ఈ సంగతి నాకు తెలీదు. తోటను మరింత బాగా పూయించావంటే నీకూడా మంచి బహుమాన మిస్తాను,” అన్నాడు జమీందారు.

దుష్టుడు తాను తెచ్చిన బూడిదను పూలమొక్కల మీదా, చెట్ల మీదా కూడా చల్లుకుంటూ వెళ్ళాడు. వాడు అన్ని మొక్కల మీదా బూడిద చల్లటం పూర్తి చేసి కలయ జూసేసరికి తోటలోని ప్రతి మొక్కా, ప్రతి చెట్టూ చచ్చి ఉన్నది.

జమీందారుకు మండిపోయింది. ఆయన తన నౌకర్ల చేత దుష్టుణ్ణి సున్నంలోకి ఎముక లేకుండా తన్నించి పంపేశాడు.