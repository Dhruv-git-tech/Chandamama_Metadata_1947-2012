సుద్దము

ఒక ఊళ్ళో ఒక మందమతి ఉండేవాడు.
వాడు బతుకు తెరువు కోసం ఒక బట్టల వర్తకుడి వద్ద పనికి కుదిరాడు. వాడు బట్టల వ్యాపారానికి సంబంధించిన కూలి పనులన్నీ చేస్తూ ఉండేవాడు.

ఒకనాడు మందమతి చెయ్యటానికి పని ఏమీ లేకపోయింది. వర్తకుడు వాడికి ఒక చిన్న తాను ఇచ్చి, “ఒరే, నువు దీన్ని తీసుకుపోయి అమ్ముకురా. లాభంలో నీకు వాటా ఇస్తాను,” అన్నాడు. ఆ విధంగా మందమతికి వ్యాపారంలో మరింత ప్రవేశం కలుగుతుందని ఆయన ఉద్దేశం.

“దీన్ని ఎంతకు అమ్మమన్నారు?” అని మందమతి యజమానిని అడిగాడు.

వాడికి దాని ధర తెలుసు ననుకుని, “ఒక అణా అటూ, ఇటూగా అమ్మెయియ్య,” అన్నాడు వర్తకుడు.

ఆ తాను పుచ్చుకుని మందమతి పెద్ద బజారుకు వెళ్ళి, ఒక చోట కూర్చున్నాడు. ఎవరన్నా దగ్గిరికి వచ్చి, “తాను ఎంత కిస్తున్నావు?” అని అడిగితే, వాడు, “అణా అటూ ఇటూ చేసి ఇస్తాను. అంత కన్న తగ్గేది లేదు,” అంటూ వచ్చాడు. ఆదేదో హాస్యమనుకుని, కొనటానికి వచ్చిన వాళ్ళు నవ్వుకుంటూ వెళ్ళి పోయారు.

ఇదంతా చూస్తున్న గడును వాడు ఒకడు మందమతికి బుర్రలేదని కని పెట్టి, రెండు చేతులలో రెండు అణాలు చూపించి, “ఆ తాను ఇచ్చెయియ్య,” అన్నాడు. అణా అటూ అణా ఇటూ ఉన్నది గనుక, యజమాని చెప్పిన విధంగా బేరం కుదిరిందనుకుని మందమతి తానును ఆ మనిషిక ఇచ్చి, రెండణాలూ తీసుకున్నాడు.