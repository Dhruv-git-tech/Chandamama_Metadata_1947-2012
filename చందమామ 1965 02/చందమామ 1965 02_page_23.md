ఉస్మాన్ ఖాన్ ఆ ఉత్తరం తీసుకుని అంతఃపుర ప్రాంగణం ప్రవేశించాడు. ఒక చెట్టు కింద విమల మేలిముసుగు కప్పకుని నిలబడి ఉన్నది. అతనామెను సమీపించి, చుట్టూ ఒకసారి కలయ చూసి, ఆమెకు జరిగిన దంతా చెప్పాడు.

“మీకు చాలా శ్రమ ఇస్తున్నాను. అయితే మీ మూలానే మాకీ దుర్దశ సంప్రాప్తమయింది. మీరు నా పని నెరవేర్చక తప్పదు,” అన్నది విమల.

“అమ్మా, మీ రడుగుతున్నది ఎంత ప్రమాదంతో కూడిన విషయమో మీకు తెలీదు. ఈ సంగతి ఏవిధంగా నైనా

కతలూ ఖాన్‌కు తెలిసిన పక్షంలో నాకు మరణ శిక్ష పడినా పడవచ్చు,” అన్నాడు ఉస్మాన్ ఖాన్.

“కతలూ ఖానా? ఎందుకు నాతో అబద్ధాలాడతావు? నీ పంటి పై చెయ్యి వెయ్యటానికి కతలూ ఖాన్‌కు గుండెలున్నాయా?” అన్నది విమల.

“కతలూ ఖాన్ సంగతి మీకేమీ తెలీదు. సరే, ఏమయితే అదవుతుంది. పదండి, మిమ్మల్ని వధ్య భూమి దగ్గిరికి చేరుస్తాను,” అన్నాడు ఉస్మాన్ ఖాన్.

ఇద్దరూ వధ్య భూమి చేరుకున్నారు. ఉస్మాన్ ఖాన్ వెనకనే నడుస్తూ విమల వీరేంద్రసింహుడి వద్దకు వచ్చింది. అప్పుడు వీరేంద్రసింహుడు భిక్కుక వేషంలో ఉన్న అభిరామస్వామితో మాట్లాడుతున్నాడు: “గురుదేవా, ఇక నాకు సెలవివ్వండి. ఇంక నేను మీకు చెప్పేదేమున్నదీ? ఈ జన్మలో నాకు ఏమీ అవసరం లేదు. ఎందుకు? ఎవరి కోసం?”

అభిరామస్వామి మేలిముసుగు ధరించిన విమల కేసి సైగ చేశాడు. వీరేంద్రసింహుడామెదిక్కు చూడగానే, విమల తన మేలిముసుగు తీసేసి, దూరంగా విసిరి, వీరేంద్రసింహుడి కాళ్ళ పైన పడిపోయింది.