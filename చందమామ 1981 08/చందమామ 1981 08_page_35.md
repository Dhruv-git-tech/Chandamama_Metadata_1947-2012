“అయ్యా, యిలా వచ్చారేం ?” అని అడిగాడు.

బోధిసత్వుడు వాడికి జరిగినదంతా చెప్పాడు.

సేవకుడు ఎంతగానో విచారించి, బోధిసత్వుణ్ణీ. ఆయన భార్యనూ తన ఇంటికి తీసుకుపోయి, భోజనం పెట్టి, ఉండేందుకు ఒక గది యిచ్చాడు. వాడు ఆ తరవాత యీ సంగతి తనతోడి సేవకులందరికీ చెప్పాడు.

క్రమంగా కోటీశ్వరుడైన శ్రీవత్స మిత్ర ద్రోహం సంగతి కాశీరాజుకు తెలిసింది. ఆయన బోధిసత్వుణ్ణి పిలిపించి, ‘‘నీవు శ్రీవత్సకు నలభైకోట్ల వరహాలు యిచ్చిన సంగతి నిజమేనా ?’’ అని అడిగాడు.

బోధిసత్వుడు రాజుకు అంతా వివరించాడు. రాజు శ్రీవత్సకు కబురు చేసి, అతడికి బోధిసత్వుణ్ణి చూపుతూ, ‘‘ఈయన నుంచి నువు లోగడ ధన సహాయం పొందిన మాట నిజమేనా ?’’ అని ప్రశ్నించాడు.

‘‘నిజమే, మహారాజా !’’ అన్నాడు శ్రీవత్స బిక్కచచ్చిపోతూ.

‘‘అయితే, ఆ సహాయానికి బదులు నీ మిత్రుడికి ఎలాంటి ఆదరణ చూపావు?’’ అన్నాడు రాజు.

శ్రీవత్స సిగ్గుతో, అవమానంతో తల వంచుకున్నాడు.

రాజు, తన మంత్రులతో సంప్రతించి, శ్రీవత్స ఆస్తి అంతా బోధిసత్వుడి పరం చేస్తున్నట్టు తీర్పు యిచ్చాడు.

బోధిసత్వుడు రాజుతో, ‘‘మహారాజా, ఇతరుల సొత్తు నాకు పూచికపుట్ల కూడా వద్దు. నేను యిచ్చినది నాకు తిరిగి యిస్తే, అంతేచాలు !’’ అన్నాడు.

రాజు ఆ ప్రకారమే బోధిసత్వుడికి నలభైకోట్ల వరహాలు శ్రీవత్స చేత యిప్పించి, బోధిసత్వుడితో, ‘‘అపాత్ర దానం కూడని పని !’’ అన్నాడు.

ఈ విధంగా బోధిసత్వుడు తిరిగి ఐశ్వర్యవంతుడై, దానధర్మాలు చేస్తూ చాలా కాలం సుఖంగా జీవించాడు.