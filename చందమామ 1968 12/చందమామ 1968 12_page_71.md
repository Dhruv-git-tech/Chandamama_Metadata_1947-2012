కనబడింది. అతనికి అకేలా చస్తూ అన్నమాటలు గుర్తు వచ్చాయి. మనుషుల వద్దకు తిరిగి పొమ్మన్నాడు అకేలా మౌగ్గీని.

“అవసానదశలో అకేలా మతి పోయి ఏమిటో అన్నాడు. నేనే అరణ్యాన్ని!” అని మౌగ్గీ పైకే గట్టిగా అనేశాడు.

తుంగల మధ్య నుంచి ఒక అడవి గేదె, “మనిషి!” అన్నది.

దాని వెంట ఉన్న దున్న తల ఎత్తి చూసి, “ఛి, మనిషి కాదు! సియోనీ మంద వెంట ఉండే బొచ్చులేని తోడేలు!” అనటం మౌగ్గీ విన్నాడు. ఆదున్న పేరు మైసా. మౌగ్గీ అతన్ని ఎరుగును.

మైసా అన్న మాటలకు కోపం వచ్చి మౌగ్గీ తుంగ మధ్యగా వెళ్లి, తన కత్తితో మైసాను పొడిచి, మైసా బాధతో అరుస్తుంటే, గట్టిగా నవ్వుతూ, “సియోనీ మందలో ఉండే బొచ్చులేని తోడేలు నిన్ను ఒకప్పుడు తోలాడను!” అన్నాడు.

“నువా! తోడేలువా! చాల్లే! నువు పెంపుడు జంతువుల్ని తోలేవాడివని అరణ్యాని కంతకూ తెలుసు. నువు నిజమైన వేటగాడివే అయితే పొములా పాకి వచ్చి, ఆడకూతురి దగ్గిర నాకు అవమానం చేస్తావా?” అన్నాడు మైసా.

“నాకీ ప్రాంతం కొత్త. ఇదెక్కడన్నా మనిషిమంద ఉందా, మైసా?” అని అడిగాడు మౌగ్గీ.

“ఉత్తరంగా పో. ఊచి దాటాక గ్రామం ఉంది,” అన్నాడు మైసా.

మౌగ్గీ ఊచిదాటి ఒక విశాలమైన మైదానం చేరాడు. అతనికి దూరంగా దీపం కనబడింది—ఎర్రపువ్వు! అతను మనుషుల విషయం ఆలోచించి చాలాకాల మయింది. కాని ఇప్పుడా “ఎర్రపువ్వు” అతన్ని ఆకర్షిస్తున్నది. “మనిషి మంద ఏమాత్రం మారిందో చూడాలి,” అనుకుంటూ అతను ముందుకు సాగాడు.