రంగవరం జమీందారు భుజంగరాయుడు, హాతాత్తుగా మరణించిన తన తల్లి నాగమాంబ జ్ఞాపకార్థం,
ఆమె జన్మస్థలం ధర్మవరంలో ఒక వైద్యశాలను నిర్మించాలనుకున్నాడు. దివానుకు తన కోరికను
తెలియజేసి, “మాతృమూర్తి తొలి వర్ధంతికే వైద్యశాలను ప్రారంభించాలనుకుంటున్నాను. కాబట్టి
యేడాదిలోగా నిర్మాణం పూర్తికావాలి!” అని ఆజ్ఞాపించాడు.

జమీందారు చెప్పిన సమయానికి వైద్యశాల నిర్మాణం పూర్తయింది. ప్రారంభోత్సవానికి జమీందారు సతీసమేతంగా విచ్చేశాడు. ఒకసారి వైద్యశాలను తిరిగి చూసిన జమీందారు, “దీని నిర్మాణం ఎవరి ఆధ్వర్యంలో జరిగింది? రోగుల పడక గదులలో అసలు గాలి రావడం లేదు. ఒకటి ఉండవలసిన చోట వేరొకటి ఉన్నది,” అన్నాడు కోపంగా.

“వైద్యశాల నిర్మాణ బాధ్యతలను ప్రత్యేక అధికారికి అప్పగించాను,” అన్నాడు దివాను.

ప్రత్యేక అధికారి, “భవన నిర్మాణం పనులు చూసే అధికారే దాని నిర్మాణ బాధ్యతలు వహించాడు,”
అన్నాడు. “నాకు ఇతర పనులు ఉండడం వల్ల, ఈ వైద్యశాల నిర్మాణ బాధ్యతలను నా సహాయకుడు
మణికంఠుడికి అప్పగించాను,” అంటూ నిర్మాణ పనుల పర్యవేక్షకుడు అతడి కేసి చేయి చూపాడు.
దగ్గరికి వచ్చిన మణికంఠుణ్ణి జమీందారు కోపంగా చూశాడు.

“ప్రభువులు క్షమించాలి. ఈ వైద్యశాలకు రూపకల్పన చేసిన ‘రోజు నుంచి, పెద్దల పర్యవేక్షణలో
వందలాది మంది రాత్రింబవళ్ళు కష్టపడి పనిచేయడం వల్లే సకాలంలో ఈ భవన నిర్మాణం పూర్త
యింది. నిర్మాణంలో నాకు తెలిసినంత వరకు ఎలాంటి లోపాలూ లేవు. ఉన్నట్టు ప్రభువులకు అనిపిస్తే
అందుకు పూర్తి బాధ్యత నేనే వహిస్తున్నాను. ఎలాంటి శిక్ష విధించినా అనుభవించడానికి సిద్ధంగా
ఉన్నాను,” అన్నాడు మణికంఠుడు వినయంగా.

ఆ మాటతో జమీందారు ముఖం వికసించింది. “పొగడ్తల కయితే అందరూ ఎగబడతారు. విమర్శలను ఎవరూ సహించరు. అద్భుతమైన ఈ వైద్యశాల భవన నిర్మాణానికి బాధ్యతాయుతంగా పనిచేసిన వారెవరో తెలుసుకోవాలనే అలా చేశాను,” అంటూ జమీందారు వెయ్యి బంగారునాణాలతో మణి కంఠుణ్ణి సత్కరించాడు.

- ఉమా శ్రీధరన్

సిద్ధముఖ్య నాగముఖ్య