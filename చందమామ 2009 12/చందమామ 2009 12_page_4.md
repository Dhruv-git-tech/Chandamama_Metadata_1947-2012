అడుగు పెడుతూన్న 2010

ప్రియ మిత్రులారా!

ఈ సంవత్సరం చివరికి వచ్చేశాం. ఒక్కసారి వెనక్కు తిరిగి చూస్తే-కాలం ఎంత వేగంగా వెళుతోందో అర్థమవుతుంది! ఈ సంవత్సరారంభంలో అంటే, గత జనవరిలో మనం ఎన్నో నిర్ణయాలు తీసుకుని ఉంటాం. వాటిలో ఎన్నిటిని ఆచరించాం? ఎన్నిటిని సాధించాం? అని బేరీజు వేసుకుని చూసే సమయం ఇది. అనుకుని సాధించలేకపోయినవి కూడా చాలా ఉండవచ్చు...

అయినా, మనం అందుకు ఏమాత్రం నిరుత్సాహపడవలసిన అవసరం లేదు. మన లక్ష్యాలను సాధించడానికి మనం మనల్ని మరింత ఆయత్తపరచుకోవాలి. లోపాలను సరిదిద్దుకుని మరింత పట్టుదలతో, కృషిని కొనసాగించాలి. నిరంతరాయంగా కొనసాగే అభివృద్ధి 'కైజెన్' అనే భావన పలు జపాను కంపెనీలు ప్రపంచస్థాయి ఉన్నత ప్రమాణాలను అందుకోవడానికి ఎంతో దోహదుడింది. అలాంటి భావనల నుంచి మనం నేర్చుకోవలసినది ఎంతో ఉన్నది!

ఈ సంవత్సరారంభంలో మీరు తీసుకున్న నిర్ణయాలు, వాటిని సాధించిన విధానం, సాధించడంలో కలిగిన అంతరాయాలు, అంతరాయాలను అధిగమించి వాటిని సాధించడానికి ఇంకా ఏమేం చేయాల నుకుంటున్నారు? నూతన సంవత్సరారంభంలో తీసుకోనున్న సరికొత్త నిర్ణయాలు ఏమిటి? మొదలైన విషయాల గురించి మాకు రాయండి.

ఇక ఈ నెలలో వరల్డ్ ఎయిడ్స్ డే, సివిల్ ఏవియేషన్ డే, మానవ హక్కుల దినోత్సవం అంటూ అంతర్జాతీయ ప్రాముఖ్యతను సంతరించుకున్న పలు దినోత్సవాలు రానున్నాయి. అలాంటి ముఖ్యమైన విషయాలపై మనం చేపట్టవలసిన కార్యకలాపాలను, అనుదిన జీవితంలో మనం నెరవేర్చవలసిన బాధ్యతలను ఇవి గుర్తు చేస్తాయి! విశ్వ మానవప్రేమను ప్రబోధించిన యేసుక్రీస్తు జన్మదినమైన క్రిస్మస్ పర్వదినం నెలాఖరులో వస్తోంది. ఆనందప్రదమైన ఇలాంటి పర్వదినాలను అందరూ సమధికోత్సా హంతో జరుపుకోవడం మన ప్రత్యేకత!

నూతన సంవత్సరానికి మీరెలా స్వాగతం చెప్పదలుచుకుంటున్నారు? పాఠక మిత్రులందరూ తమతమ అనుభవాలను, కథలను, కవితలను, చిత్రాలను పంపి పత్రికకు ప్రత్యేక శోభను సమ కూర్చగలరని ఆశిస్తున్నాం. మేమూ మావంతు నూతన సంవత్సర నిర్ణయాలు తీసుకుని, అంచెలంచెలుగా వాటిని అమలుపరుస్తూ, పాఠకుల విశేష అదరాభిమానాలను చూరగొనడంలో కృతకృత్యులు కాగలమని దృఢంగా విశ్వసిస్తున్నాం!

-సంపాదకుడు