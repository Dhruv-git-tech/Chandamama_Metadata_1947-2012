మైనాకుడు అతికష్టం మీద తనను తాను నిగ్రహించుకుని, చెప్పుమన్నట్టుగా ధరహాసుడి కేసి చూశాడు.

అప్పుడు ధరహాసుడు గంభీరంగా, “అయితే శ్రద్ధగా విను!” అని ప్రారంభించి, “అసలు నిజమైన సుఖం అంటే ఏమిటి? చేతి నిండా ధనం వుండి, చలవరాతి మేడ లుంటే మనిషి సుఖంగా వుండగలుగుతాడా? కాదు. సుఖం అంటే మానసిక ప్రశాంతత. రాక్షస ప్రవృత్తి కలిగిన దొంగలూ, హంతకులూ సుఖంగా వున్నట్టా? ఉండలేరు. కోరినవన్నీ అందుబాటులో వున్నప్పటికీ, వాళ్ళకు రాజు భటుల భయం, ప్రజల భయం! ఏ క్షణంలో ఏమైపోతామో అన్న ఆలోచనలతో మానసిక క్షోభను అనుభవిస్తుంటారు. అలాంటివాళ్ళు కూడాసుఖంగా వుండాలనికోరుకోవడమంటే, వాళ్ళను దుష్ట ప్రవృత్తిని వదలి, సన్మార్గ వర్తులై సుఖప్రదమైన జీవితం గడవమని సూచించడం. అంటే — సర్వేజనాః సుఖినో భవంతు అన్న సూక్తికి అంతరార్థం, ప్రతి మనిషి నిజమైన సుఖాన్ని కలిగించే తృప్తిని

ఆలవరచుకోమని చెప్పడం!” అంటూ ముగించాడు.

ఆ వెంటనే, అంతవరకు కొనసాగిన దీర్ఘ నిశ్చబ్దాన్ని భంగవరుస్తూ, సభ కరతాళ ధ్వనులతో మార్మోగిపోయింది. మైనాకుడి ముఖం పాలిపోయింది.

ఇది గమనించిన ధరహాసుడు శాంతంగా, “మీరు గొప్పమేధావులు. అందులో సందేహం లేదు. మీరు ఇంతవరకూ శాస్త్రాల్లో, మహా కవుల రచనల్లో వెలికిరాని ధర్మ సూక్ష్మాలను గుర్తించి, నలుగురికీ అర్థమయ్యేలా చెప్పేందుకు ప్రయత్నించండి. గ్రంథాల్లోని మంచి, చెడుల విషయానికొస్తే — చెడును పక్కకు నెట్టి, మంచిని ఆసరాగా చేసుకోవాలి,” అన్నాడు.

మైనాకుడు ఇది విని, మారు మాట్లాడకుండా సభా ప్రాంగణం నుంచి బయటకు వెళ్ళిపోయాడు. అతడి మాటల మాయాజాలం నుంచి బయటపడిన కవిపండితులూ, రాజు సర్వోత్తముడూ, ధరహాసుణ్ణి మనసారా అభినందించారు.