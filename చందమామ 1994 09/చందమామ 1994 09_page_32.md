మనదేశపు చెట్లు

## పారిజాతం

పారిజాతపుష్పం పేరు వినగానే మనకు— శ్రీకృష్ణుడు భార్య సత్యభామ కోరిక నెరవేర్చడానికి, స్వర్గానికి వెళ్ళి, పారిజాత వృక్షాన్ని సమూలంగా పెకలించి, గరుడ వాహనం మీద తీసుకువచ్చి భూమి మీద నాటిన 'పారిజాతాప హరణం కథ' గుర్తుకు వస్తుంది!

అదే విధంగా ఈ పుష్పానికి సంబంధించిన మరొక కథ కూడా ప్రాచుర్యంలో ఉన్నది. పారి జాతం అనే పేరుగల ఒక రాకుమారి సూర్యుణ్ణీ ప్రేమించిందట. రాత్రి కాగానే సూర్యుడు కనిపించకపోయేసరికి, బాధతో కుమిలిపోయి, ప్రాణాలు వదిలిందట. ఆమె చితాభస్మం నుంచి పుట్టిన మొక్కే పారిజాతమయిందట. ఆ చెట్టు పూచే పూలు సూర్యుణ్ణీ చూడలేక తెల్లవారేసరికల్లా రాలి పోతాయట. అందుకే దీనికి 'విషాదవృక్షం' అనే పేరు కూడా వచ్చింది.

వృక్షశాస్త్రంలో దీనిని 'నిక్షాంధెస్ ఆర్పార్ - ట్రిస్టిస్' అంటారు. రాత్రి పుష్పం, విషాద వృక్షం అని దీనికి అర్థం. ఉత్తర భారతదేశంలో దీనిని 'రాత్-కీ-రాణి' అంటారు.

మంచి వాసనగల తెల్లటి రేకులూ, నారింజరంగు తొడిమా గల చిన్న చిన్న పారిజాతం పువ్వులు తెల్లవారేసరికల్లా రాలిపోతాయి.

పారిజాతం చెట్టు మనదేశం అన్ని ప్రాంతాలలోనూ ఉన్నది. ఇది మరీ ఎత్తుగా పెరగదు గాని గుబురుగా ఉంటుంది. ఆకులు మొనదేలి ఒకదానికొకటి ఎదురుగా జతలు జతలుగా ఉంటాయి. పై భాగం కాస్త గరుకుగానూ, అడుగు వైపు మృదువుగానూ ఉంటుంది. పువ్వులు గుత్తులు గుత్తులుగా పూస్తాయి.