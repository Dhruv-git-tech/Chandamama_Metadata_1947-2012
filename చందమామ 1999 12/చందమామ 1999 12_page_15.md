విధి వైపరీత్యం!

ఆ ఏడు వర్షాలు ఎడతెరపిలేకుండా కురవడంతో మిన్నూమన్నూ ఏకమైంది. కుశిస్తులి నది పొంగి పక్కనున్న చాలా గ్రామాలను ముంచేసింది. నది పక్కనే ఉన్న నాయుడుగారి పల్లపుభూములు మునిగిపోయాయి. అతడు అష్టకష్టాలు పడి చేర్చిన ఆస్తంతా వరదలో కొట్టుకుపోయింది. అతడూ, అతడికుటుంబం ప్రాణాలు దక్కించుకుని మెరక ప్రాంతాలకు చేరారు.

ఇది విన్న నాయుడు మిత్రుడు రాయుడు, నాయుణ్ణి పరామర్శించేందుకు పట్నంనుంచి వచ్చి, “ఏమి, చేస్తాం నాయుడూ, అంతా విధివైపరీత్యం! సంపద వచ్చేటప్పుడు కొబ్బరికాయలో నీరు వచ్చినట్టుగా వస్తుంది; పోయేటప్పుడు ఏనుగు మింగిన వెలగపండులా పోతుంది. విధి ఒకచేత్తో యిచ్చి, ఇంకోచేత్తో తీసుకోవడం వింతేంకాదుగదా!” అన్నాడు.

నాయుడు రెండు క్షణాలు మౌనంగా వూరుకుని, “నేను ముప్పై ఏళ్ళపాటు కష్టపడి అంచెలంచెలుగా చేర్చిన ఆస్తి, ఒక్కరాత్రిలో తుడిచిపెట్టుకుపోవడం మాత్రం ఏం బాగోలేదు. నువ్వనే ఆ విధి ముప్పై ఏళ్ళపాటు కొద్దికొద్దిగా ఎలాయిచ్చాడో, అదేపద్ధతిలో కొద్దికొద్దిగా తీసుకునుంటే, నేనంతబాధపడే వాణ్ణీకాను. నువ్వు, విధివైపరీత్యం అనవలసిన అవసరమూ వుండేదికాదు, అవునా?” అన్నాడు.

ఇది విన్న రాయుడు దీర్ఘంగా నిట్టూర్చాడు.

- ఆర్. సత్య