# గయవంచన

బొగ్గాదు నగరపరిసరాల్లోని, ఒక గ్రామంలో ఎండవేళ కొందరు చెట్టు నీడన కూర్చుని మాట్లాడుకుంటున్నారు. వాళ్ళ దగ్గిరకు ఒక నడివయసు వాడు వచ్చాడు. వాడాగ్రామస్థుడు కాదు. బాగా దుమ్ముకొట్టుకుని వున్న అతడి దుస్తులూ, వట్టినే అటూ ఇటూ తలాడిస్తూ వాడు నడుస్తున్న తీరూ చూస్తే—ఎవరో పిచ్చి వాడిలా వున్నాడు.

వాడు చెట్టుకింద వున్నవాళ్ళను సమీ పించి, అందరి ముఖాలకేసీ ఒకసారి పరీక్షగా చూసి, "సుఖాన్ని అంటిపెట్టుకునే దుఃఖం వుంటుంది; విజయం వెన్నంటే అపజయం నడుస్తుంది!" అన్నాడు.

గ్రామస్థులు వాణ్ణి, "నువ్వు చెప్ప దలచుకున్న దేమిటి?" అని అడిగారు.

"నా జీవితానుభవం ద్వారా గ్రహించిన సత్యాన్ని, మీకు చెప్పాను. ఆ అనుభవం

ఏమిటో వినండి!" అంటూ వాడు యిలా చెప్పసాగాడు:

వాడు నగరద్వారాల్లో ఒక దానికి కాపలాభటుడు. ఒకనాటి వెన్నెలరాత్రి వాడు ద్వారానికి చేరగిలబడి కునికిపాట్లు పడుతుండగా, ఒక మృదువైన హస్తం వాడి భుజాన్నితాకింది. వాడు చప్పున కళ్ళు తెరిచాడు. ఎదురుగా ఒక అంద మైన స్త్రీ చిరునవ్వు నవ్వుతూ, వాడికి కనిపించింది.

కాపలాభటు డామెను, "ఎవరునువ్వు? ఇంత రాత్రివేళ యిక్కడ నీ కేంపని?" అని అడిగాడు.

అ స్త్రీ వెంటనే జవాబు చెప్పకుండా, భటుడిచేతిలో కొన్ని వెండినా ణాలు పెడుతూ, మరొకసారి చిరునవ్వు నవ్వింది.

"నేను లంచగొండిని కాదు!" అన్నాడు కాపలాభటుడు.