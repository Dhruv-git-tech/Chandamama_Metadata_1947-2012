ఎదురుపడి, “పట్టుబడిన దళనాయకుడు, అశోకుణ్ణి హతమార్చే కుట్రతో నాకూ సంబంధం ఉందని చెప్పాడని విన్నాను, నిజమేనా?” అని అడిగాడు.

“అవును. అలాగే చెబుతున్నాడు,” అన్నాడు నగరపాలకుడు.

“అబద్ధం! అంతా అబద్ధం! అబద్ధాలు పలికే ఆ నీచుడికి మరణదండన విధించాలి!” అని అరిచాడు సుశేముడు.

ఆ మాటకు నగరపాలకుడు ఒక క్షణం నిర్విణ్ణుడయ్యాడు. ఇంతటి కపట బుద్ధి కలవాడా తమకు కాబోయే రాజుఅని అతడు మనసులో బాధపడ్డాడు.

“దళనాయుకుడు చెప్పిన అబద్ధం మహారాజుకు తెలిసిందా?” అని అడిగాడు సుశేముడు మళ్ళీ.

“దళనాయకుడు చెప్పిన విషయాలు మహారాజుకు తెలియజేయడం నాఉద్యోగ ధర్మం, ప్రభూ!” అన్నాడు నగరపాలకుడు.

“ఆ విషయం రాజు నమ్మారా?” అని అడిగాడు సుశేముడు.

“ఆ విషయం నేను చెప్పలేను, ప్రభూ!” అన్నాడు నగరపాలకుడు.

“అది సరే. ఆవిషయం వినగానేరాజు ఏమన్నారు”? అని రెట్టించాడు సుశేముడు మళ్ళీ.

“అది కూడా చెప్పడం కష్టం. అయితే, ఒక్కవిషయం మాత్రం తెలుసు. దళనాయ కుడితోసహా ఆ దుండగానికి పాల్పడిన వారందరికీ, మరణదండన విధించాలని మహారాజు నిర్ణయించారు,” అన్నాడు నగరపాలకుడు.

“బావుంది! అద్భుతమైన నిర్ణయం! నాలాగే నా తండ్రి కూడా ఎంతటి వివేక వంతుడో చూశావా!” అంటూ సుశేముడు ఆనందంతో చప్పట్లు కొట్టాడు.