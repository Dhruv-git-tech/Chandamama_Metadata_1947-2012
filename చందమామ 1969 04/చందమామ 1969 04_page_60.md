నీరంతా చెరువుల్లోకి, దొరువుల్లోకి పోయింది. ఎక్కడా చుక్క మంచి నీరు లేదు.

మళ్ళీ మంత్రి చేసిన పనే ఇది కూడా అని తెలిసి రాజు పట్టరాని అగ్రహంతో, “నీ వంటి బుద్ది తక్కువవాడు మంత్రి కావటం నా దౌర్భాగ్యం. మట్టి సమస్య తీర్చకపోగా కొత్త సమస్యలు ప్రాణం మీదికి తెస్తున్నావు. రేపిపాటికి మట్టి సమస్య సరిగా పరిష్కరించే మార్గం చెప్పక పోయావో నీ మెడ మీద తల ఉండదు,” అని కేక వేశాడు.

మంత్రికి చావు భయం పట్టుకున్నది. ఆయన మేధావులను మళ్ళీ సమావేశపరిచి చర్చించాడు. ఒక మేధావి చక్కని ఆలోచన చెప్పాడు.

“దేశంలో మట్టి ఉన్నంతమేరా, కనీసం మనుషులు నడిచేటంతమేరా, తోళ్ళు పరిచి నట్టయితే కాళ్ళకు మట్టి అంటదు. ఏమంటారు?” అన్నాడా మేధావి.

“అద్భుతం! ఈ ఆలోచన దివ్యంగా ఉంది,” అన్నారు మిగిలిన మేధావులు.

మంత్రి వెళ్ళి, భయపడుతూ భయపడుతూ ఈ ముక్క రాజుగారికి మనవిచేశాడు. “ఈసారి మంచి ఆలోచన చేశావు! ఇన్నాళ్ళు ఈ బుద్ది ఏమయింది? చర్మ కారులను పిలిపించు,” అన్నాడు రాజు.