సారంగుడు నగరంలో రెండు రోజులు గడిపి, ముత్యగుప్తుడి వద్ద పచ్చలహారం లేదనీ, అతడు దాన్ని ఎక్కడా దాచలేదనీ రూఢిచేసుకున్నాడు. అతడు చిరాకు పడుతూ తిరుగుప్రయాణమై, రెండు రోజుల్లో మాతంగ నగరం చేరుకుని, సుధాకరుడి దగ్గిరకు పోయి, ‘‘మీరు, నాకు అబద్ధం చెప్పారు. ముత్యగుప్తుడు కటిక దరిద్దుడు. అతడి దగ్గిర పచ్చల హారం కాదుగదా, రుద్రాక్షమాల కూడా లేదు. లేని వస్తువును నేనెలా తెచ్చేది?’’ అన్నాడు.

‘‘నేను అబద్ధం ఆడలేదు. ముత్యగుప్తుడి ఇంటి నుంచి పచ్చల హారం తీసుకు రమ్మన్నాను గానీ, అతడికి పచ్చల హారం వున్నదని నేను చెప్పలేదు గదా?’’ అన్నాడు సుధాకరుడు.

‘‘లేని వస్తువును తీసుకురావడం ఎంత తెలివైనవారికీ సాధ్యపడదని మీకు తెలియదా?’’ అన్నాడు సారంగుడు.

‘‘తెలుసు. కానీ, నాకు సాధ్యపడని పని చెయ్యాలని నువ్వు కుతూహల పడుతూంటే, చెప్పాను. అంతే!’’ అన్నాడు సుధాకరుడు.

‘‘మీ చమత్కారంతో ఎంతో విలువైన నా కాలాన్ని వృధా చేశారు, అనవసరంగా,’’ అన్నాడు సారంగుడు.

‘‘నీ కాలం వృధాచేసిన మాట నిజమే. కానీ అనవసరం అని మాత్రం అనకు! నువ్విక్కడ లేని సమయంలో, అరబ్బీ వర్తకులతో నా వ్యాపారం పూర్తయింది గదా,’’ అన్నాడు సుధాకరుడు.

సారంగుడు రెండు చేతులతో తల పట్టుకుని, ‘‘మీ తెలివితేటలు అమోఘం! నేను చిత్తుగా ఓడిపోయాను,’’ అన్నాడు.

‘‘తెలివితేటల సంగతి ఎలా వున్నా కావాలనుకుంటే నేను చెయ్యలేని పని, నువ్వు యిప్పడే చెయ్యగలవు,’’ అన్నాడు సుధాకరుడు నవ్వుతూ.

‘‘ఏమిటది?’’ అన్నాడు సారంగుడు ఆశ్చర్యపోతూ.