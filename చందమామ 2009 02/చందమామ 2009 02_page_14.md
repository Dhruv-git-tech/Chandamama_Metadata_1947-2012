మీదికి ఎగదోలారు," అన్నాడు కదంబ మంత్రి.

సోమకుడు పళ్ళు కొరికి, ముక్కుపుటా లెగరవేస్తూ కత్తి దూయబోయేంతలో ధూమకుడు అతణ్ణి కనుసైగలతోనే వారించి, గంగాధరుడి ముందుకు వచ్చి, “ప్రభూ, చూశారు గదా, ఈ అన్యాయం? గడిచిన రెండు రోజులుగా మేము కదంబ నగర ఛాయల్లోనే లేము. కదంబరాజ్య పాలకు లెంత నీచులో, కపటవర్తనులో, అసత్యవాదులో ఇప్పటికైనా మీ కర్ణమైందా?” అని ప్రశ్నించాడు.

గంగాధరుడు కదంబమంత్రి కేసి కొరకొర చూస్తూ, “గత నలభై ఎనిమిది గంటల్లో కదంబ పాలకులు ఒక్కగానొక్క నిజమైనా పలికిన పాపాన పోలేదు. ఇంతలో ఎన్నెన్ని ఘోర పరాభవాలు? యువరాణిని రాక్షసు డెత్తుకుపోయాడు, కోశాగారం కొల్ల గొట్ట బడింది, రాజ్యం శత్రువుల హస్తగతమైంది, పాలకులిద్దరూ ప్రమాదకరమైన గాయాలతో కొట్టుమిట్టాడుతున్నారు. ఇంతకన్న చేసిన పాపాలకూ, ఆడిన అబద్దాలకూ మరేం ప్రాయశ్చిత్తం జరగాలి?” అన్నాడు.

రాజు ఉగ్రసేనుడు అవమానంతో కుంగి పోతూ, “మహామంత్రీ, జరగినదానికి నేను చాలా సిగ్గుపడుతున్నాను. రాజ్యం పోయిందన్న దిగులు నాకేం లేదు. నా కుమార్తెను రాక్షసుడి నుంచి కాపాడే ప్రయత్నంలో మీ నుంచి సంపూర్ణసహకారం అపేక్షిస్తున్నాను,” అన్నాడు.

“సహకారానికేం, మహారాజా! శశికాంతుణ్ణి మాంత్రికుడెత్తుకు పోయాడని నా అనుమానం,” అంటూ గంగాధరుడు ఆగి, “ఆ ధ్వనులేమీటి? తప్పెట మోతలూ, కేకలూ, మీకు వినబడటం లేదా?” అంటూ తన సైనికుల కేసి తిరిగి ప్రశ్నించాడు.

సైనికుల్లో ఇద్దరు ముగ్గురు అక్కడ ఎత్తుగా వున్న రాళ్ళ మీది కెక్కి, తప్పెట ధ్వనులూ, కొమ్ముబూరల మోతలూ విన వస్తున్న దిక్కు కేసి చూసి, “ప్రభూ! జనం గుంపులు గుంపులుగా ఇటు కేసి వస్తున్నారు. వాళ్ళల్లో కొందరు నాట్యాలు చేస్తూ తప్పెటలు వాయిస్తున్నారు,” అని చెప్పారు.

అంతలో ఒక ఆశ్వికుడు చెట్ల మధ్య నుంచి బాణంలా దూసుకు వచ్చి ఉగ్రసేను డికి అల్లంత దూరంలో గుర్రం దిగాడు.