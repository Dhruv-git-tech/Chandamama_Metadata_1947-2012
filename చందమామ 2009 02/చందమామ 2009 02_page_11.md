పెన్నిధి!

తొళాలు బాగుచేసి జీవించే వెంకప్ప కొడుకు రామప్ప తెలివైనవాడే గాని పరమసోమరి. తండ్రి ఎంత చెప్పినా పవినేర్చుకునే వాడుకాదు. అదే అయనకు తీరని విచారంగా ఉండేది. వెంకప్పకు వృద్ధాప్యం పైబడి మంచం పట్టాడు. ఆయన ఒకనాడు కొడుకును దగ్గరికి పిలిచి, “నాయనా, మన భోషాణం పెట్టె తాళం పాత తాళాల్లో ఎక్కడో కలిసిపోయింది. నేను ఎంత వెతికినా గొరకలేదు. నీ తాతముత్తాతలు దాచిపెట్టిన ఎంతో విలువైన వస్తువొకటి పెట్టెలో ఉంది. ఎవ్వరికీ తెలియనీయక నువ్వు దాని తాళం చెవి కోసం ప్రయత్నించు. ఎలాగైనా మారుతాళంతోనైనా దాన్ని తెరిచి సుఖపడు. తాళాన్ని పగలగొట్టే పని మాత్రం చెయ్యొద్దు,” అని చెప్పి కన్నుమూశాడు.

రామప్ప భోషాణం తాళం తెరవాలని పాత తాళం చెవులతో ప్రయత్నించాడు. వీలుపడ లేదు. మారు తాళాలు చేసి తాళం కప్ప తెరవాలని చూశాడు. సాధ్యపడలేదు. ఈ పనిలో రాత్రించబడ్డు కొట్లోనే గడపసాగాడు. ఆ సమయంలో కొందరు వచ్చి తమ తాళాలు బాగు చేయించుకుని తృణమో పణమో ఇచ్చి వెళ్ళేవారు.

కొద్ది కాలానికి, రామప్ప ఒక మారుతాళం చేసి, పెట్టె తెరవగలిగాడు. పరమానందంతో పెట్టె తెరిచిన అతడికి, అందులో పాత ఇనుపసామాను, తండ్రి దస్తూరీతో ఓ తాళపత్రం తప్ప మరేదీ కనిపించలేదు!

ఆ తాళపత్రంలో, “నాయనా, ఈ పెట్టె తెరవగలిగే తాళం చెవి చేసే నాటికి, నువ్వు మంచి పనివాడివి అయివుంటావని భావిస్తున్నాను. నీబద్దకాన్ని పోగొట్టడానికి నాకు ఇంతకంటే మంచి మార్గం కనిపించలేదు. కష్టపడి జీవించడమే మనిషికి నిజమైన పెన్నిధి! అదే శాశ్వతమైనది,” అని ఉండడం చదివి, తండ్రికి తనపై గల ప్రేమను తలుచుకన్న రామప్ప కళ్ళనుంచి అనంద బాష్పాలు రాలాయి.

- భీమవరపు పురుషోత్తం