“ఇక్కడ ఆజ్ఞాపించేవాణ్ణినేను. అనవసర ప్రసంగాలెవరూ చేయకూడదు,” అంటూ గంగాధరుడు కళ్ళెర్రచేసి, “ఉగ్రసేన మహా రాజూ, అతడి పరివారమూ కుంతలదేశ రాజుకు శరణాగతులు. వాళ్ళ ప్రాణాలు కాపాడవలసిన బాధ్యత నాది. ధూమకా! సోమకా! మీరిద్దరూ ఇప్పుడే బయలుదేరి పోయి, ప్రజల్ని కదంబనగరం కేసి తిరుగు ముఖం పట్టించాలి. వాళ్ళు మొండిగా ముందు కొచ్చారో రక్తపాతం జరుగుతుంది,” అని చెప్పి, తన సైనికులను యుద్ధసన్న ద్దులు కావలసిందిగా ఆజ్ఞాపించాడు.

ధూమక సోమకులకు, కుంతలదేశమంత్రి ఆజ్ఞ ఆశ్చర్యాన్నీ, కోపాన్నీ కూడా తెప్పించింది. సోమకుడు శపథం చేయబోయే వాడిలా చేయెత్తి ఏమో అనబోయేంతలో, ధూమకుడ తణ్ణి భుజం పట్టుకుని దూరంగా లాక్కు పోయి, “సోమూ, తొందరపాటు పనికిరాదు. గంగాధర మంత్రితో ఈసమయంలో పోట్లాట పెట్టుకుంటే, సుశిక్షితులైన అతడి సైనికులు, మన కదంబ ప్రజల్ని తేలిగ్గా ఓడించి, తిరిగి ఆ దుర్మార్గుడైన ఉగ్రసేనుణ్ణి సింహాసనం ఎక్కించగలరు. కనుక, మనం ప్రస్తుతానికి రాజీగా పోవటమే మంచిది,” అన్నాడు.

సోమకుడు అయిష్టంగా తలపూపుతూనే, ధూమకుడితోపాటు బయలుదేరాడు. ఇద్దరూ గుర్రాలెక్కి, విజయనినాదాలు చేస్తూ అటు కేసి వస్తున్న కదంబ పౌరులకు ఎదురు వెళ్ళారు. పౌరుల్లో కొందరు వాళ్ళిద్దర్నీ గుర్తించి, “అరుగో, ధూమక సోమకులు!

వాళ్ళ నాయకత్వం కింద మనం, కుంతల దేశ రాజు శతభానుణ్ణి కూడా సింహాసనం విడిచి అడవులు పట్టి పోయేలా చేయగలం,” అంటూ కేకలు పెట్టారు.

ధూమకుడు ప్రజల గుంపును సమీపించి, తప్పెటల వాళ్ళనీ, కొమ్ముబూరల వాళ్ళనీ నిశ్శబ్దంగా వుండమని హెచ్చరించి, “పౌరులారా! ఇక మీరు శాంతంగా కదంబ నగరానికి తిరిగిపోవటం మంచిది. ఉగ్రసే నుడూ, అతడి మంత్రీ కూడా కుంతలదేశ అమాత్యుడైన గంగాధరుడి శరణుజొచ్చారు. ఇప్పుడు వాళ్ళిద్దర్నీ మీరు చంపదలిస్తే, కుంతల సైనికులతో యుద్ధం తప్పదు. అందులో మనకు విజయం కలుగుతుందన్న నమ్మకం నాకు లేదు. ఒకవేళ మనం తాత్కాలికంగా విజయవంతులమైనా, కుంతల