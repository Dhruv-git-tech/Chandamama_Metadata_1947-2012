# బాధ్యతాయుతమైన పౌరులుగా...

మంబరు ఇరవై ఆరవ తేదీ ముంబయిలో జరిగిన ఉగ్రవాద దాడులు భారత ప్రజలను దిగ్గ్భంత పరిచాయి. ప్రజలలో ఆగ్రహావేశాలు పెల్లుబికాయి. బాధ్యతా రహితంగా, ఉదాసీనంగా వ్యవహరించిన రాజకీయనాయకుల మీద, అధికారుల మీద ఘాటైన విమర్శలు వెల్లువెత్తాయి.

అయితే, ఇక్కడ మనం ఒక ముఖ్యమైన విషయం మరిచి పోకూడదు. రాజకీయనాయకులు ఎక్కడినుంచో వచ్చిన వారుకారు. మనపై అధికారం చెలాయించడానికి ఆకాశం నుంచి ఊడి పడినవారు కారు. మన మధ్య నుంచి వచ్చినవారే. ప్రజాస్వామ్య పద్ధతిలో మన చేత ఎన్నుకో బడినవారే! అలాంటప్పుడు సరైన, సమర్థలైన నాయకులను ఎన్నుకోవడంలో మనం బాధ్యతా యుతమైన పౌరులుగా నడుచుకుంటున్నామా అన్నదే ప్రశ్న!

ఇటీవల జరిగిన ఒక చిన్న విందులో రాజకీయాల గురించి ప్రస్తావన వచ్చింది. ఆతిథ్యమిచ్చిన పెద్దమనిషి అక్కడి వారిని, “మీ జీవితంలో ఎప్పుడైనా ఓటు వేశారా?” అని అడిగాడు. “లేదు, ఒక్కసారి కూడా వేయలేదు,” అని అందరూ ముక్తకంఠంతో ఎంతో గొప్పగా సమాధానమిచ్చారు. వారందరూ కూడా నలబైలలో, యాబైలలో, అరవైలలో ఉంటూ తల్లిగా, తండ్రిగా, ఉన్నత ఉద్యోగిగా, వ్యాపారిగా తమ తమ పాత్రలను సక్రమంగా పోషిస్తూన్న విద్యావంతులే. అలాంటి వారు ఓటువేసే కనీస బాధ్యతను మాత్రం విస్మరిస్తున్నారు!

దేశపౌరులుగా ఓటువేసి మన బాధ్యతను నిర్వహించినట్టయితే, జవాబుదారీతనంగల మంచి నాయకులను పార్లమెంటుకు పంపే అవకాశం ఏర్పడుతుంది. అలాంటి నాయకులు కట్టు దిట్టమైన వ్యవస్థకు అవసరమైన చట్టాలను రూపొందించి పకట్టందీగా అమలుపరచగలరు. అలా కాకుండా ఓటు వేయడాన్ని ఉదాసీనపరచేవారు, రాజకీయ నాయకులను విమర్శించడం అన్నది బాధ్యతారాహిత్యమే అవుతుంది.

ముంబయి ఉగ్రవాదుల దాడిని విశ్లేషిస్తే-అలాంటి ఘాతుక చర్యలకు పరిష్కార మార్గం వెలుపలి నుంచి రాదు; మనలో నుంచే రావాలి; దాన్ని శోధించి సాధించాలి-అన్న నగ్న సత్యం ప్రస్ఫుట మవుతుంది. అలాంటి పరిష్కారానికి తొలిమెట్టు-ప్రతి ఒక్కరం ఓటు హక్కును వినియోగించు కోవడం. అది దేశం పట్ల మనం నిర్వర్తించే ప్రాథమిక బాధ్యత. బాధ్యతాయుతమైన పౌరులుగా నడుచుకుందాం. శాంతి భద్రతల పరిరక్షణకు మన వంతు కృషి చేద్దాం!

సంపాదకుడు : ఎల్. సుబ్రమణ్యన్

Visit us at : http://www.chandamama.com/telugu