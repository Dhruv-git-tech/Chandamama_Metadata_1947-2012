చెంచన్నా, అతని భార్యా చెరొక ఆవునూ పట్టుకుని తీసుకువచ్చి, పశువుల కొట్టంలో కట్టేసి మళ్ళీ పడుకున్నారు.

తెల్లవారింది. సత్తెమ్మ చెంచన్నతో, “ఇంక బయలుదేరతాం, అన్నయ్యగారూ. రాత్రి మంచి నిద్ర పట్టింది. మా ఆవునూ, దూడనూ మా కిప్పించండి,” అన్నది.

“పాతిక పరహా లిచ్చి ఆ రెండిటినీ తోలుకుపాండి,” అన్నాడు చెంచన్న.

“పాతిక పరహాలివ్వాలా? దేనికీ?”

“రాత్రి మీరు తిన్నందుకూ, ఉన్నందుకూ, మీ పశువుల మేతకూనూ. మీకు తెలీదా? అది మా గ్రామంలో రివాజు,” అన్నాడు చెంచన్న.

తనకు తెలియనందుకు చాలా అవమాన పడుతున్నట్టుగా నటించి సత్తెమ్మ తన సంచీలో నుంచి ఇరవైఅయిదు పరహాలు తీసి చెంచన్న కిచ్చి, ఆవునూ, దూడనూ తోలుకుని కొడుకుతో బయలుదేరింది. చెంచన్న భలే సంతోషించాడు.

తిరిగి వచ్చేటప్పుడు ఊరి చివర ఉండే ఇంటి దగ్గిర ఆగి సత్తెమ్మ ఇంటి వాళ్ళతో. “మీరు చెప్పినట్టే చెంచన్నగా రింటికి వెళ్ళి ఆవు, దూడ కొన్నా మండి. వెళ్ళొస్తాం,” అన్నది.