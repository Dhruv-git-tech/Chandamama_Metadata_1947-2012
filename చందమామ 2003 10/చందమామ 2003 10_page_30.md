పక్కల మేకలు మేస్తూండేవి. సెలయేటి నీళ్ళలోని చేపలు సూర్యరశ్మీ పడి మిల మిలా మెరిసేవి. నేగీ జంతువుల, పక్షుల జోలికి వెళ్ళేవాడు కాడు గనక, అవి కించిత్తు కూడా భయపడకుండా వాడి సమీపంలోకి వచ్చి ఆడుకునేవి.

అయితే, కొడుకు వాలకం చూసి వాడి తల్లిదండ్రులు దిగులుపడసాగారు. తాము రేపో మాపో చనిపోతే అమాయకుడైన వాడెలా బతగ్గలడు? అన్న విచారం ఆ వృద్ధ దంపతులకు పట్టుకున్నది.

ఒకనాడు వాడి తల్లి, గూట్లో కోడి పెట్టిన గుడ్డును తీస్తూ, “రేపు మన నేగీ గతేం కాను? మనం పోయాక లోకంపోకడ తెలియని ఆ అమాయకుడి మంచి చెడ్డలు చూసుకునే వారెవ్వరు?” అని అడిగింది భర్తును భాధగా.

ఆ మాటలకు మేకల వద్ద పాలు పితుకుతున్న నేగీ తండ్రి, ఆమెకేసి తలెత్తి చూశాడు. కాని ఆమె ప్రశ్నకు సమాధానం చెప్పకుండా మౌనంగా ఊరుకున్నాడు. తీవ్రంగా ఆలోచిస్తున్న ఆయన చూపులు దూరంగా కనిపించే మంచు కప్పిన కొండల మీద పడ్డాయి. ఎక్కడో కూర్చుని నేగీ వాయి స్తూన్న వేణునాదం, మందవాయువులతో కలిసి వచ్చి ఆయన చెవులను సోకింది.

ఆనాటి రాత్రి నేగీ తండ్రికి నిద్ర పట్ట లేదు. పడక మీద పార్లి పార్లి పడుకున్నాడు. వేకువజామున లేచి, కొడుకును తట్టి లేపుతూ, “నేగీ, లేరా, నీకొక ముఖ్య విషయం చెప్పాలి,” అన్నాడు.

నేగీ కళ్ళు నులుముకుంటూ లేచి కూర్చున్నాడు. అప్పుడే తెల్లవారుతున్నది.

కొండలు మెల్లమెల్లగా కనిపించసాగాయి. కోడి కూతలూ, పక్షుల కిలకిలారావాలూ వినిపిస్తున్నాయి.

నేగీ తండ్రి వెంట మేకల కొట్టం దగ్గరికి వెళ్ళాడు.

తండ్రి కొట్టం లోపలికి వెళ్ళి బలిసిన ఒక ఉన్నిమేకనూ, భూటియా అనే వేట కుక్కనూ పట్టుకుని వచ్చాడు. ఆ మేక నేగీ తల్లికి ఇష్టమైన బుల్బుల్. దాని మెడకు చిన్న గంట వేలాడుతున్నది. నేగీ తల్లి దానికి ఇష్టమైన మేతను కావలసినంత పెట్టడం వల్ల, అది కండపట్టి బాగా బలిసి ఉంది.

“మీ అమ్మ ప్రాణప్రదంగా మేపుతున్న బుల్బుల్ను నీకప్పగిస్తున్నాను. దీనిని పట్టుకుపోయి డబ్బు సంపాదించుకుని రావాలి,” అని చెప్పి తండ్రి కొంతసేపు ఆగి, “అయితే, ఒక విషయం గుర్తుంచుకో. ఈ మేకను అమ్మడంగానీ, దీన్ని చంపి మాంసం విక్రయించడంగానీ చేయకూడదు. నువ్వు