లేకుంటే చెరుకొక్కింటికి వెయ్యి కొరడా దెబ్బలు తింటావు తెలిసిందా!” అంటూ పాలేరును పెడరెక్కలు విరిచి కట్టించి, భృత్యులచేత వాణ్ణి బందీలాగ చెరుకు నిలవ చేసే సాలలో తోయించి వెయ్యి చెరుకుల మోపు వాడి ముందు పడవేయిందాడు.

భూస్వామి గొప్ప తిక్కమనిషి. ఎంత తోస్తే అంత. పాలేరును ఉంచిన సాల చుట్టూరా భటుల్ని కాపలా పెట్టాడు.

భూస్వామి భార్య, “విఘ్నీశా! పాలేరు ఉత్త అమాయకుడు. చెరుకు తినడానికి పూనుకుంటే పాపం నిష్కారణంగా చస్తాడు. తినకపోతే నా భర్త దెబ్బలు కొడతాడు. వాణ్ణి ఎలాగ కాపాడతావో మరి!” అని మనసులో అనుకుంది.

పాలేరుకి ఏమీ తోచలేదు. చేసేది లేక విఘ్నీశ్వరుణ్ణి తలచుకుంటూ, చీకటి పడే వేళకు అలాగే నిద్రలో పడిపోయాడు.

తెల్లవారుతూనే భూస్వామి వెళ్ళిచూస్తే, తెల్లగా హిమాలయ పర్వతం లాగ చెరుకు పిప్పిపోగు కనిపించింది. భూస్వామి దెయ్యయం పట్టినవాడిలాగ పెద్ద కేక పెట్టి తెరిచిన నోరు తెరిచినట్టే ఉండిపోయాడు.

ఆ కేక విని వచ్చిన భార్యతో భూస్వామి, “అంతాసర్వనాశనం! సాలలో ఒక్క చెరుకు మిగలకుండా అంతా పిప్పి పిప్పి! పాలేరు కాడు, భూతం! వాడు మనల్ని తినేస్తాడు పద!” అంటూ అరుస్తూంటే, ఆమె నవ్వి, “వాడు భూతమూ కాదు, తిననూ లేదు! నేను కళ్ళారా చూశాను. అప్పటికింకా తెల్లారలేదు. ఏనుగు ఘంకారం విని, కిటికీ లోంచి చూశాను. పెద్ద ఏనుగు చెరుకు మేస్తూ కనిపించి మాయమైంది!” అన్నది.

“ఏనుగేమిటి, నీ మొహం! ఈ చుట్టు పక్కల ఏనుగన్నది ఉన్నట్టు వినలేదు,” అని భూస్వామి అంటూండగా, కొంత మంది వినాయక ఉత్సవశాల నుంచి పరుగున వచ్చి, “రాత్రి నుంచీ పందిట్లో పూజలో పెట్టిన వినాయక విగ్రహం కనిపించటంలేదు. అంతటా వెతికాము,” అని చెప్తూనే సాలలోకి చూస్తూ, “అదుగో, విగ్రహం, అదుగో!” అంటూ అటుకేసి వెళ్ళారు.