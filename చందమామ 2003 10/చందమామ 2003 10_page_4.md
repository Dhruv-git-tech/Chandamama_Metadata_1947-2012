వ్యవస్తాపకులు
చి. నాగిరెడ్డి - చక్రపాణి

కొనితెచ్చుకుంటూన్న ప్రమాదం!

నిత్యజీవితం సులభం, సుఖతరం కావడానికి వీలుగా ఇవాళ ఎన్నో ఆధునిక సదుపాయాలు వచ్చాయి. నిన్న మొన్నటిదాకా లేని వాహనాలు, టెలిఫోన్లు, మొబైల్ ఫోన్లు, ఫ్యాక్స్, ఇ.మెయిల్ సదుపాయాలు ఈ రోజు మనకు అందుబాటులో ఉన్నాయి. వీటి కారణంగా సమయం బాగా ఆదా అయి, జీవితాలు చాలినంత తీరికతో నింపాదిగా సాగాలి. అయితే, వాస్తవంలో అలా లేదు. ప్రతి విషయంలోనూ మునుపటికన్నా వేగం, తొందర, హడావుడి పెరిగి పోయాయి. సమయాభావంతో మనిషి సతమతమైపోవడం విచిత్రం! ఈ హడావుడిలో చాలామందికి వండుకుని తినే సమయం కూడా ఉండడం లేదు. ఇంతవరకు హోటళ్ళకే పరిమితమైనవారు ఇవాళ ఫాస్ట్ పుడ్స్ మీదికి ఎగబడుతున్నారు. పాశ్చాత్య దేశాల నుంచి ఈ ఫాస్ట్ పుడ్స్ అలవాటు మనకు అధిక ఖర్చుతో పాటు అనేక ఆరోగ్య సమస్యలను కూడా తెచ్చిపెడుతున్నది.

ఈ విషయంలో శాన్ ఫ్రాన్సిస్ కోలోని 'పుడ్ అండ్ సౌసైటీ పాలిసీ' ఫెలో మైకేల్ మాస్కరన్ హాస్ ఇలా పెచ్చరిస్తున్నాడు: అమెరికాలో పెరుగుతూన్న అతిబరువు సమస్య అందరికీ తెలిసినదే. మాంసం, వెస్టర్స్ ఫాస్ట్ పుడ్స్, శీతలపానీయాలు మొదలైన వాటిని ఇక్కడి నుంచి ఇండియాకు ఎగుమతి చేయడం ద్వారా, అక్కడ మరిన్ని ప్రజా ఆరోగ్య సమస్యలు తలెత్తనున్నాయి. ఆకలిని నిర్మూలించడమా? అతి బరువును తగ్గించడమా? దేనికి ప్రాధాన్యత నివ్వాలి? అని ఇండియా నిర్ణయించుకోవలసి ఉంటుంది.

వైవిధ్య భరితమైన సంస్కృతి సంప్రదాయాలూ, విభిన్న వ్యావసాయిక ప్రాంతాలూ గల భారతదేశంలో స్థానికంగా లభించే ఆహారపదార్థాలతో ఆరోగ్యకరమైన ఆహారాలను సులభంగా తయారు చేసుకోవచ్చు- అని కూడా ఆయన సూచిస్తున్నాడు.

ఈ ఫాస్ట్ పుడ్స్, శీతలపానీయాలు అనేవి మనం చేజేతులా కొనితెచ్చుకుంటూన్న ప్రమాదం అని గ్రహించాలి. ఇవి మొదట పిల్లల్ని బాధిస్తుంది. మన దేశాన్ని ముంచెత్తే మరొక ప్రమాదంగా అవి రూపుదాల్చకముందే-తల్లిదండ్రులు ఈ విషయంలో తగు జాగ్రత్తలు తీసుకోవడం శ్రేయస్కరం!

సంపాదకుడు : విశ్వం

Visit us at : http://www.chandamama.org