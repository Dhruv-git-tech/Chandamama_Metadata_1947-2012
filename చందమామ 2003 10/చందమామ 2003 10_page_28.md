తీరిన చివరి కోరిక!

పదేళ్ళ హుయాంగ్ గే తీరని క్యాన్స్ఫర్ వ్యాధితో బాధపడుతున్నాడు. ఒకనాడు అతను తన తండ్రి హుయాంగ్ క్సియాయో యాంగ్‌తో - చీనా రాజధాని బీజింగ్‌లో ఉన్న సుప్రసిద్ధమైన టియాన్ మన్ స్క్వేర్‌ను చూడాలని ఆశగా ఉందని చెప్పాడు. అది వాళ్ళున్న చోటికి దాదాపు రెండు వేల కి.మీ. దూరం. తండ్రికి బిడ్డ పట్ల అపారమైన ప్రేమ. అందువల్ల తన కొడుకు కోరికను ఎలాగైనా తీర్చాలని అనుకున్నాడు.

ఆయన వయస్సు 44 సంవత్సరాలు. ఆయన వద్ద ఒక సైకిలు మాత్రమే ఉన్నది. దాని మీద ఇద్దరూ కూర్చునేలా రెండు సీట్లు - ఎండకూ, వానకు తట్టుకునేలా నీడ ఏర్పాటు చేసుకున్నాడు. కొడుకును వెనక సీట్లో కూర్చుబెట్టుకుని, బీజింగ్‌కు సైకిల్ తొక్కుతూ బయలుదేరాడు. 62 రోజుల తరవాత గమ్యస్థానం చేరుకున్నాడు. తాను తుదిశ్వాస విడిచేలోగా - ఎన్నో ముఖ్యమైన చారిత్రక సంఘటనలు జరిగిన ఆ స్థలాన్ని చూసిన కుర్రవాడు ఎంతగానో ఆనందించాడు.

తరలివెళ్ళిన చివరి యూదు కుటుంబం !

ఇండియాలో వున్న చివరి యూదు కుటుంబం ఇండియాకు వీడ్కోలు పలికి తమ పితృదేశమైన ఇజ్రాయెల్‌కు తరలి వెళ్ళింది. జోసెఫ్ సైమన్, ఆయన భార్య యూహదిత్, పిల్లలు శ్యామ్, సుసాన్-కేరళలోని 600 సంవత్సరాల నాటి పరాపూర్ యూదుల ప్రార్థనా మందిరం (సినగాగ్) ముందు కొన్ని నిమిషాలు మౌనంగా నిలబడి, ఆ తరవాత వెనక్కు తిరగి తమ కోసం కాచుకుని వున్న కారెక్కారు. వాళ్ళకు వీడ్కోలు పలకడానికి యూదు వీధిలో కాపురముంటూన్న వారందరూ గుమిగూడారు. యాభై యేళ్ళకు పూర్వం ఆ వీధిలో అందరూ యూదులే ఉండేవారు. ఒకర్తి తరవాత ఒకరుగా అందరూ స్వదేశానికి వెళ్ళిపోవటంతో, సైమన్ కుటుంబానికి ఒంటరితనం పట్టుకున్నది. వాళ్ళు సంప్రదాయంగా జరుపుకునే ప్రార్థనలలో, ఉత్సవాలలో పాల్గొనడానికి ఎవరూ లేరు. పిల్లలు పెరిగాక ఇండియాలో సంబంధాలు దొరీకే అవకాశం లేదని గ్రహించిన తల్లిదండ్రులు, స్వదేశానికి వెళ్ళడానికి నిశ్చయించారు. ప్రార్థనా మందిరం ఇప్పుడు పరిరక్షిత స్మారక భవంతిగా ప్రకటించబడింది.