సేను గత 55 సంవత్సరాలుగా చందమామ పాఠకురాలిని. ఆకాశంలో చందమామను చూస్తే పిల్లలకి, పెద్దలకీ కూడా ఎంతో సంతోషం. ఆ చల్లని చందమామలాగే ఈ పంచరంగుల చందమామకు కూడా ఇంటిల్లిపాదికి ఎంతో ఆనందం కలిగిస్తోంది. ముఖ్యంగా చందమామ బొమ్మలు, సీరియళ్లు ఎంతో ఆకర్షణీయంగా ఉంటాయి.

దాదాపు 50 ఏళ్ల క్రితం నేను చదివిన ‘తోకచుక్క,’ ‘రాకాసిలోయ,’ ‘విచిత్ర కవలలు’ ఇంకా నా కళ్లకు కట్టినట్లే ఉన్నాయి. అందులోని సంభాషణలు కూడా నాకు గుర్తు వున్నాయి. చందమామను చూస్తే ఎన్నో జ్ఞాపకాలు. మా మామ గారు బజారు నుంచి తనే చందమామను కొని తెచ్చే వారు. తను పూర్తిగా చదివాకే మాకు ఇచ్చేవారు. మా వారు జెల్లు సూపరింటెండెంట్ కీ.శే. సీతారామయ్య గారు ఆఫీసు నుంచి వచ్చాక ఏ మాత్రం తీరిక దొరికినా చందమామే చదివేవారు. మా ఏడుగురు పిల్లలకీ రామాయణ భారతాలు పరిచయం చేసిన పుణ్యం చందమామదే.

Name: M.Ratnakumari
Hyderabad.

'బేతాళ కథలు,' 'పరోపకారి పాపన్న,' 'ఖలీపా,' ఇలా చెప్పుకుంటూ పోతే ఎన్నో అపురూపమెన్త కథలు. ఆ మధ్య కొన్ని రోజులు, చందమామ కళ కొంచెం తగ్గినా, ఇప్పుడు పూర్వవెభైవం తిరిగి సంపాదించింది. చాలా కథలు వేస్తున్నారు. పాత శిథిలాలయం వంటి సీరియళ్లు, కొన్ని పాత కథలు బాగా ఆకట్టుకుంటున్నాయి. మళ్లీ వెన్నెల వెలుగులు. ఇంట్లోకి వస్తున్నాయి.

నా వయస్సు 81 సంవత్సరాలు. వందేళ్ల వరకు చందమామ చదవాలని నా ఆశ. మా అబ్బాయి మాచిరాజు కామేశ్వరరావు అప్పట్లో అంటే 1970 ప్రాంతనుంచి విడవకుండా చందమామకి కథలు రాసేవాడు. ఇప్పుడు కూడా అలాగే రాయమం టున్నాను. అన్నట్లు ఒకసారి చందమామ ఫోటో వ్యాఖ్యల పోటీలో నేను బహుమతి గెలుచుకున్నాను.

మా అందరి ప్రియనేస్తం చందమామే. మా అభిమాన చందమామ చిరకాలం ఇలాగే ఇంటిల్లి పాదినీ అలరిస్తూ, మన సంస్కృతి సాంప్రదాయాలను ఈతరం వాళ్లకు పరిచయం చేస్తూ నిరంతరం చల్లనికాంతులు తెలుగింట్లో నింపాలని ఆశీర్వదిస్తున్నాను.