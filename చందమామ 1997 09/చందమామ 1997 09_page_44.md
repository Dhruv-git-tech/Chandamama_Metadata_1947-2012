మర్నాడు తెల్లవారగానే కీచకుడు రాజు భవనానికి వచ్చి ద్రౌపదిని చూసి, “నా పరాక్రమం చూశావు గదా! నిన్న రాజు సభలో నిన్ను తన్నితే ఒక్కడు కూడా నోరెత్తలేకపోయాడు. ఈ విరాటుడు పేరుకే రాజు సేనలన్నీ నా ఆధీనంలో ఉన్నాయి. నేనే అసలైన రాజును. నా చేత సేవలు చేయించుకుని నన్ను ధన్యుణ్ణి చెయ్యి. నీకు రోజుకు నూరు మాడలు ఇస్తాను. వందల కొద్దీ దాస దాసీలను ఇస్తాను. మంచి రథం ఇస్తాను,” అని మళ్ళీ బతిమిలాడ నారంభించాడు.

“నీకు నిజంగా నేను కావాలంటే, నేను చెప్పిన నియమాలకు లోబడాలి. మన రహస్యం రాజసభకుగాని, నీ తమ్ములకు గాని ఏమాత్రమూ తెలియరాదు. ఈ రహస్యం బయటికి పాక్కిందో గంధర్వులు తప్పక తెలుసుకుంటారు. అదే నాభయం.

ఇందుకు నువ్వు ఒప్పుకుంటే నేను నీ దానను అవుతాను,” అని ద్రౌపది అన్నది.

కీచకుడు, “అలాఅయితే ఎవ్వరికీ తెలి యకుండా నువ్వు ఉండే చోటికి వస్తాను. గంధర్వులకు తెలియ నివ్వను,” అన్నాడు.

అప్పుడు ద్రౌపది, “నర్తనశాలలో రాత్రి వేళఎవరూ ఉండరు. బాగా చీకటి పడినాక అక్కడికి రా. మనం అక్కడ కలుసుకుంటే ఎవరికీ తెలీదు. గంధర్వులు కనుక్కోలేరు,” అన్నది.

తరవాత ఆమె, తాను కీచకుడితోచేసిన ఏర్పాటు గురించి భీముడికి తెలిపింది.

సైరంద్రి ఆహ్వానం మృత్యువు పిలుపే నని గ్రహించలేని మూర్ఛుడు కీచకుడు, సంతోషంతో ఆ పగలు ఎలా గడిచినది కూడా తెలుసుకోలేక పోయాడు.

ఈ లోపల భీముడికి కీచకుణ్ణి చంపాలన్న ఉత్సాహం మితిమీరిపోయింది.