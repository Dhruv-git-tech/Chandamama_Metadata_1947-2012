కనకదాసు భయంగా చుట్టూ కలయచూస్తూ, “నేను కవిత్వం వినిపించవలసింది, శవాలకు కాదు గదా!” అన్నాడు.

“కానే కాదు. నువ్వు కవిత్వం వినిపించ వలసింది, పిశాచాలకు. నిజానికి మనుష్యులకంటే వాటికేకవిత్వం విలువతెలుసు. ఏదీ, గొంతెత్తి బిగ్గరగా నీ కవిత్వగానం ప్రారంభించు,” అన్నాడు నిశాచరణుడు.

కనకదాసు గట్టిగా కళ్ళుమూసుకుని, గానం ప్రారంభించాడు. కొద్ది క్షణాల్లో అక్కడికి పది పన్నెండు పిశాచాలు వచ్చి, శ్రద్ధగా వింటూ, మధ్య మధ్య గుసగుసలా డుకున్నాయి. కనకదాసు భార్య గురకమీద, గిలకబావి మీద, ఊరకుక్కలమీద రాసిన కవిత్వం వినిపించి, కళ్ళు తెరిచే సరికి చుట్టూ పిశాచాలు కనిపించాయి. అతడు భయంతో వణికిపోతూండగా అవి గట్టిగా చప్పట్లు కొట్టాయి.

కొన్నిపిశాచాలు పూలదండలు సృష్టించి, గాలిలో తేలుతూ వచ్చి కనకదాసు మెడలో వేశాయి. మరికొన్ని డబ్బు మూటలు, నగల మూటలు అతడి పాదాలముందు పడవేశాయి. దానితో అతడికి దైర్యంవచ్చి

మరొకసారి వాటికి తన కవిత్వం వినిపించాడు. పిశాచాలు తృప్తిగా తలలాడిస్తూ, చుట్టూవున్న చెట్లమీదికి ఎగిరిపోయాయి.

కనకదాసు డబ్బూ, నగలమూటలు పోగుచేస్తూండగా నిశాచరణుడు, “డబ్బూ నగల్లో నాకు వాటా ఇవ్వడం ధర్మం అని పించుకుంటుంది, అవునా?” అన్నాడు.

“కాకేం, అవును!” అంటూ కనకదాసు సంతోషంగా నిశాచరణుడికి సగం వాటా ఇచ్చి, “అవునూ! ఇంతకూ నా కవిత్వం పిశాచాలకు అంతగా నచ్చుతుందని ఎలా ఊహించావు?” అని అడిగాడు.

నిశాచరణుడు నవ్వి, “నాకు పిశాచాల భాషతో కాస్తపరిచయముంది. రాజసభలో నీ కవిత్వం విన్నప్పుడు, అది పిశాచాల భాషకు దగ్గరగా వున్నదని గ్రహించాను. ఆఉద్దేశంతోనే నిన్నిక్కడికితీసుకువచ్చాను. నా ఆలోచన ఫలించింది,” అన్నాడు.

తన కవిత్వం పిశాచాలభాషకు దగ్గరగా వున్నదన్న నిజం తెలిసి, కనకదాసు మరెన్నడూ కవిత్వం జోలికి పోలేదు. కవిత్వంతో డబ్బు సంపాయించాలన్న అతడి కోరిక మాత్రం తీరింది.