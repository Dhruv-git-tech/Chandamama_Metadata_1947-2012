మసక చీకటి ఆవరించిన గదిలో యశుడు, “ఇక్కడికి ముందుగా ఎవరు వస్తారన్న దాన్ని బట్టి మిగిలిన విషయాలు ఆధారపడి ఉంటాయి!” అన్నాడు ఇద్దరు నాట్యకత్తెలతో.

ఐదేళ్ళ క్రితం అశోకుణ్ణి హతమార్చడానికి వెళ్ళిన నాట్యకత్తెలే వాళ్ళు. అశోకుడు ప్రాణభిక్ష పెట్టడం వల్ల వాళ్ళు ఇన్నాళ్ళు విదీశాదేవికి పరిచారికలుగా ఉండి ఇప్పుడే పాటలీపుత్రానికి వచ్చారు.

“మేమేం చేయాలో చెప్పండి?” అని అడిగారు నాట్యకత్తెలు.

“యువరాజు అశోకుడు మీకు ప్రాణభిక్ష పెట్టాడు కదా. దానికిప్పుడు ప్రత్యుపకారం చేయాలి!” అన్నాడు యశుడు.

“ఇప్పుడు మేము చేయవలసనదేదో సూటిగా చెప్పండి,” అన్నది ఒక నాట్యకత్తె.

“మీరు సుశేముడి ప్రయాణాన్ని జాప్యం చేసి, అతడు ఆలస్యంగా ఇక్కడికి చేరేలా చూడాలి. మీకు గుర్రపుస్వారీ వచ్చుకదా? మీకోసం రెండు ఉత్తమ అశ్వాలనూ, మరిద్దరు రక్షకులనూ సిద్ధంగా ఉంచాను. వాళ్ళకు తక్షశిలకు దగ్గరి అడ్డుదారి

తెలుసు. మీరు ఆ మార్గంగుండా వెళ్ళి, రాజదూతలకు ముందే తక్షశిల చేరుకోవాలి. దూతలు రేపు ఉదయమే బయలు దేరనున్నారు. మీరు ఈ రాత్రే బయలు దేరాలి,” అన్నాడు యశుడు.

“ఈ రాత్రేనా! బయట సన్నగా వానకు రుస్తున్నది,” అన్నది ఒక నాట్యకత్తె.

“యువరాజు అశోకుడు చక్రవర్తి అయినట్టయితే, మీ జీవితమంతా బంగారు వాన కురుస్తుంది!” అన్నాడు యశుడు నవ్వుతూ.

“మేము సుశేముణ్ణి మోసగించామని విదీశాదేవికి తెలిస్తే ఆమె హర్షించదు. అయినా మేము అశోకుడి ఋణం తీర్చు కోవాలి!” అన్నారు నాట్యకత్తెలు.

“అంతేకాదు. ఇన్నాళ్ళు సన్యాసినుల్లా జీవించారు. ఇప్పుడు మీ సహజ సామర్థ్యం ప్రదర్శించడానికి అవకాశం లభించింది కదా!” అన్నాడు యశుడు చిన్నగా నవ్వుతూ.

“అది మా గత నైజం. ఇప్పుడు మారి పోయాం. అయినా మా గతశక్తి సామర్థ్యాలు ఏ స్థితిలో ఉన్నాయో పరీక్షిద్దాం,” అన్నారు నాట్యకత్తెలు నవ్వుతూ. - (ఇంకావుంది)