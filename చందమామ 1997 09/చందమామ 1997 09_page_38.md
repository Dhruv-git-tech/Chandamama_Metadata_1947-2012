“మా గ్రామంలో వర్షం కురిపిస్తావా, లేదా?” అని శిల్పి ఎదురుప్రశ్న వేశాడు.

“కురిపించనని నీకు ముందేచెప్పాను,” అన్నాడు నాగరాజు.

“అలా అయినప్పుడు నేను నీ పని పూర్తి చెయ్యను,” అన్నాడు శిల్పి.

“వీణ్ణి తీసుకుపోయి, తల-“అంటూ నాగరాజు ఆగాడు. శిల్పి తల నరికేస్తే భవనం మరమ్మతులు ఆగిపోతాయన్నది జ్ఞాపకం ఘచ్చి వెంటనే ఆయన, “శిల్పిని వదిలెయ్యండి!” అన్నాడు నిట్టూర్చి.

ఇందువల్ల శిల్పి పరిస్థితి మెరుగైన దేమీ లేదు. అతన్ని నాగలోకం నుంచి వెళ్ళి పోనివ్వరు. తన గ్రామమేమో కాటకంలోనే ఉన్నది. శిల్పి ఒక చోట కూర్చుని, ఏం చెయ్యాలా అని ఆలోచిస్తూ ఉండగా అతని దృష్టి ఒక స్తంభం పైన పడింది.

శిల్పి వెంటనే లేచి ఆ స్తంభాన్ని రంపంతో కోయసాగాడు. స్తంభం తెగిపోతున్న కొద్దీ భవనం మొత్తంగా కంపించ సాగింది. నాగరాజు లబలబలాడుతూ వచ్చి, “ఆపు! నీకు పుణ్యం ఉంటుంది, ఆపు!” అని అరిచాడు.

“వాన కురిపిస్తావా మరి?” అని శిల్పి అడిగాడు.

“కురిపిస్తాను, కురిపిస్తాను,” అన్నాడు నాగరాజు.

“హాస్యాలకుపోయి వరదలు తెప్పించేవు. మా గ్రామానికి కావలిసినంత వానే కురిపించాలి, గుర్తుంచుకో!” అన్నాడు శిల్పి.

“నువ్వు కోరినట్టే చేస్తాను,” అన్నాడు నాగరాజు. భవనాలు కట్టగలవాడికి భవనాలు కూల్చటం ఒక బ్రహ్మ విద్య కాదు. “నువ్వు వాన కురిపించాలే కాని నీ భవనాన్ని చూసి ఇంద్రుడు అసూయపడేటట్టు