“ఎందుకు చెప్పనూ? రహస్యమా?” అంటూ రైతు తన భార్యకు దారిగుర్తులు చెప్పి, “కట్టెలు తీసుకుని త్వరగా మాత్రం రా. రాత్రికి తిండి లేకుండా మాడ్చకు,” అన్నాడు. భార్య బయలుదేరుతుంటే అత నామెను వెనక్కు పిల్చి, “చూడూ, నిన్నెవరన్నా ప్రశ్నలు వేస్తే సమాధానం మటుకు చెప్పకు. విననట్టు ఊరుకో!” అని హెచ్చరించాడు.

ఆమె పాలాన్ని చేరుకుని, ఏపుగా పెరిగిన పంట చూసి చాలా ముచ్చట పడింది. ఆమె ఒక జొన్నకండె విరిచి, వేలితో నొక్కి చూస్తూ, “ఇంకా ముదరాలి!” అనుకున్నది.

అంతలోనే, “ఎవరా కండెలు విరిచేది?” అన్న ప్రశ్న వినపడింది.

తన భర్త చేసిన హెచ్చరిక మరిచిపోయి ఆమె చుట్టూ చూస్తూ, “నువ్వెవరు అడగ టానిక? ఇది మా పాలం,” అన్నది.

అదే సమయంలో ఆమె దృష్టి కంద మొక్కల మీద పడింది. ఆమె ఒక కంద దుంపను కుళ్ళగించి, పైకి తీసింది.

“ఎవరా కందదుంపలు తీసేది?” అని మళ్ళీ ప్రశ్న వినబడింది.

“మా దుంపలు నేను తీసుకోవటానికి నీ అనుమతేమిటి?” అన్నది రైతుభార్య.

“సరే, మేమూ సహాయం చేస్తాం!” అని ఎవరో అదృశ్యవ్యక్తు లనటం వినిపించింది. మరుక్కణం చేలో ఉన్న కండెలన్నీ పెళపెళా విరిగి పోగులు పడ్డాయి. కంద దుంపలన్నీ పైకి వచ్చేశాయి.

రైతు భార్యకు చెప్పరాని భయం పుట్టు కొచ్చింది. ఆమె కట్టెలు తీసుకోవటం కూడా మరిచిపోయి, ఇంటికి పరిగెత్తి పోయింది. భర్త ఏం జరిగిందని అడిగితే ఆమె నోట మాట రాలేదు.

రైతు వెళ్ళి తన పాలాన్ని చూసుకుంటే అంతా సర్వనాశనమై ఉన్నది.