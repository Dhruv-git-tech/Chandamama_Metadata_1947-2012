ఆంటోనీ రాజ్యభవనానికి వచ్చాడు, సీజరు శవాన్ని చూసి ఏడిచాడు, హంతకు లను ఏమీ అనలేదు, సీజరును చంపిన కత్తులతోనే తననూ చంపెయ్యమన్నాడు.

“మా చేతులనూ, కత్తులనూ చూసి మేము కిరాతకుల మనుకోకు. రోముకోసం కుమిలిపొయే మా హృదయాలలోకి చూడు. ప్రజలు సీజరు హత్యకు భీతావహులై ఉన్నారు. భయపడ నవసరం లేదని వారిని హెచ్చరించిన అనంతరం నేను సీజరును ప్రేమించినవాణ్ణి అయిఉండిన్నీ సీజరును ఎందుకు చంపానో సవిస్తరంగా చెబుతాను!” అన్నాడు బ్రూటస్.

సీజరు మరణం సందర్భంలో ఆంటోనీ ప్రసంగించటానికీ, సీజరు శవానికి యధోచిత మైన దహనసంస్కారం జరిపించటానికి కూడా బ్రూటసు అనుమతి ఇచ్చాడు; అయితే తన తరవాతనే ఆంటోనీ మాట్లాడవలసి ఉంటుందని షరతు పెట్టాడు.

బ్రూటస్ ప్రజల ఎదటికి వెళ్ళాడు. “మాకు సంజాయిషీ కావాలి,” అని వారు కేకలు పెడుతున్నారు. బ్రూటస్ వారితో, “మీరు సీజరును ఎంతగా ప్రేమించారో నేనూ అంతగా ప్రేమించాను. కాని సీజరు బతికిఉంటే మీరంతా బానిస చావులు చచ్చి ఉండేవారు. మీకది ఇష్టమా? లేక సీజరు