చేరుకున్నారు. ఇక్కడ కుక్కలు, కొందరు మనుషులూ అదివరకే ఉన్నారు. డిసెంబరు 23న కుక్కలు, వైర్లెస్ తీసుకుని, 20 రోజులకు సరిపోయే ఆహారంతో కొందరు మనుషులూ దారివెతుకుతూ ముందు బయలుదేరారు.

ఇప్పుడు ప్రయాణం వెంట 8 వాహనాలూ, చక్రాలు లేని లాగుడు బళ్లు 12 పెద్దవీ, అనేకం చిన్నవీ ఉన్నాయి. వెంట తీసుకుపోవడానికి బోలెడన్ని నూనె డబ్బాలూ, ఇతర టిన్నులూ, పెట్టలూ, ఇతర సామగ్రి ఉన్నది. ఒక్క పెట్రోలే 21 టన్నులున్నది. లూబ్రికేటింగు నూనెలూ, మరమ్మతు పరికరాలూ, “స్పేర్” భాగాలూ ఒక ఆరటన్ను. ఇవిగాక ఒకటిన్నర టన్నుల ఆహారమూ, మంచు పార మందం కొలవ టానికిగాను పేలుడు మందు ఆరటన్నూ, ఆరటన్ను కిరసనాయిలూ (వంట వగైరాలకు), శాస్త్ర పరికరాలూ, డేరాలూ, మోకులూ, మంచు మీద నడవటానికి “స్కీ”లూ, మంచు గొడ్డళ్లూ, మూడు నాలుగు మాసాలపాటు అందరికీ అవసరమయే ఇతర వస్తువులూ—అంతా కలిపి 30 టన్నుల సామగ్రి ఉన్నది. ఇంత పెద్ద సామగ్రితో కిస్‌మస్ పండగ (డిసెంబరు

25) నాడు ఫూక్స్ ప్రభృతులు సౌత్‌ఐస్ నుంచి దక్షిణ ధ్రువంకేసి బయలుదేరారు. ఆక్కడికి ధ్రువం 555 మైళ్ల దూరాన ఉన్నది.

ఈలోపుగా కుక్కలనూ, చక్రాలు లేని స్లెడ్లనూ తీసుకుని ముందు వెళ్లినవారు దారి నిర్ణయించటమే గాక, 10 మైళ్ల కొక మంచు కట్టడాన్ని గుర్తుగా నిర్మించుతూ వెళ్లారు.

ఇప్పుడు వీరు వెళ్లేదారిలో కందకాలు లేవు గాని గతుకులు జాస్తి. ఇక్కడ గాలి తూర్పు కేసి వీస్తూ ఉంటుంది. అది మంచులో తూర్పు పడమరలుగా గాట్లు పెడుతుంది. చలికి బిగుసుకుపోయిన ఈ గాట్ల