నాయనలారా!” అంటూ ఆతిథ్యం అందరినీ కోరారు.

“మీకు ఆతిథ్యం కూడానా? పట్టెడు మెతుకులు కూడా పెట్టేది లేదు. వెళ్ళండి,” అన్నారు కొందరు.

“పనిచేసుకుని బతక్క, ముష్టి ఎత్తుకో వటం ఎందుకు?” అన్నారు మరికొందరు.

చివరకు విష్ణుమూర్తి, నారదుడూ ఒక పూరిగుడిసె దగ్గరికి వెళ్ళారు. గుడిసె బయట ఎవరూ లేరు.

ఇద్దరూ అక్కడకు వెళ్ళి గుడిసెలో ఉన్న వారిని పిలిచారు. వారి పిలుపు విని ఒక వృద్ధుడు బయటికి తొంగి చూశాడు. మరు క్షణం అతడు నవ్వుతూ బయటికి వచ్చి,

“రండి, నాయనలారా! మీరేదో బాటసారుల లాగా వున్నారు. మేము బీదవాళ్ళమయినా, ఉన్నంతలో మీకు ఆతిథ్యం ఇవ్వగలం,” అంటూ ఆహ్వానించాడు.

నారదుడూ, విష్ణుమూర్తి, ఆ వృద్ధుడి వెనకనే గుడిసెలోకి వెళ్ళారు; అక్కడ ఒక వృద్ధురాలు ఉన్నది. ఆమె ఆ వృద్ధుడి భార్య. అతిథులను చూస్తూనే లేచి ఒక చింకి చాప పరిచి నవ్వుతూ పలకరించింది.

“ప్రయాణ బడలికతో వున్నట్టున్నారు. కాస్త ఓపిక పట్టారంటే భోజనం తయారు చేస్తాను, కూర్చోండి,” అన్నది వృద్ధురాలు.

వృద్ధుడు ఆ పూరిగుడిసెలో ఒక మూల నున్న కుండలూ అవీ వెతికి ఇన్ని బియ్యం ఒక చేటలో పోశాడు. వాటిని భార్య చేతికి ఇచ్చాడు. బయటికి వచ్చి గుడిసె మీద వున్న బీర తీగ నుంచి నాలుగైదు కాయలు కోసి భార్యకు ఇచ్చాడు. తరవాత అతిథుల దగ్గరకు వచ్చి, “భోజనానికి కొంత ఆలస్యం అవుతుంది. ఈలోపల ఫలహారం చేద్దురు గాని, కొంత స్పిమితంగా వుంటుంది. ఫలహార మంటే మరేం లేదు, మా పెరట్లో కాసిన దోస పండూ, ఇన్ని గేదె పాలూ,” అన్నాడు.

తరవాత అతడు ఒక దోసపండు మధ్యకు కోసి విష్ణువుకూ, నారదుడికీ చెరో ముక్కా ఇచ్చాడు. కుండలో వున్న పాలను రెండు చిన్న ముంతలలో నిండుగా పోసి వారిముందు పెట్టాడు.