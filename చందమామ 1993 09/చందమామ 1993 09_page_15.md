చివరికొక రోజున రాణి ఇందుమతి, లవంగసేనుడితో, “నువ్వు నీ నిర్దోషిత్వాన్ని ఋజువు చేసుకోలేకపోతే రాజ్యాన్ని విడిచి వెళ్ళు. అప్పుడు నీకు రాజ్యకాంక్ష లేదని నమ్ముతాను,” అన్నది.

అందుకు లవంగసేనుడు వెంటనే, “ఒక్క షరతు మీదనే రాజ్యం విడిచిపెట్టి వెళ్ళిపోతాను. దీనానాధుడి కేపాపమూ తెలియదు. నేను చెప్పడం వల్లనే అతడు కోశాగారంలోకి తన కొడుకును పంపాడు. నేను చెప్పమన్న అబద్ధాలే న్యాయస్థానంలో చెప్పాడు. అతడి కేశిక్షావిధించకుండావిడిచిపెడతా మని మాట ఇస్తే, నేను అడవికి వెళ్ళిపోతాను,” అన్నాడు.

“దీనానాధుడి చేత నీవీ నాటకం ఆడించావా? ఎందుకు?” అని అడిగింది ఇందు మతి ఆశ్చర్యంగా.

ఆ ప్రశ్నకు లవంగసేనుడు శాంతంగా, “మీ అందరి అభిమానం అశాశ్వతమని, నా గురువు శాంతనవుడు నాతో అన్నాడు. అందులోని నిజానిజాలు తెలుసుకోవాలని, ఈ నాటకమాడాను. నేను నిజాయితీతో మీ

అందరికీ ఎన్నో సేవలు చేశాను. మీరంతా సుఖపడాలని నా శక్తి కొద్దీ కృషి చేశాను. కానీ నా ప్రోత్సాహ కారణంగా – దొంగ కాని ఒక దొంగ ఆపద్ధర్మంగా తన్ను తాను రక్తించుకునేందుకు నోటికి వచ్చినట్లు మాట్లాడితే, మీరంతా వాడి మాటలకు విలువనిచ్చి నన్ను నేరస్థుణ్ణి చేశారు. వాడితో నన్ను సమం చేసి, నా నిర్దోషిత్వాన్ని నిరూపించుకో మన్నారు. లవంగసేనుడలాంటి వాడు కాదు. దీనానాధుడు దొంగ. దొంగ మాటలు నమ్మి దేవుడి వంటి రాజును అనుమానించకూడదు. దీనానాధుడిని తన ఆరోపణలన్నీ ఋజువు చేయమనండి! అని మీలో ఏ ఒక్కరైనా అనివుంటే, నేను సంతోషించేవాడిని. ఏ దేశంలో అయితే రాజు – దొంగ సమంగా గౌరవించబడతారో, ఆ దేశంలో రాజులో కానీ, ప్రజల్లో కానీ లోపముంటుంది. నాకు లభించే అభిమానం, గౌరవం అశాశ్వతమని తెలిసీ శాశ్వతమైన జ్ఞానానికి నేనిక దూరం కాలేను,” అని వారికి చెప్పి రాజ్యాన్ని విడిచి శాంతనవుడి ఆశ్రమానికి తిరిగి వెళ్ళిపోయాడు.