వేదాంతిభార్య

విద్యాపురంలో శ్వేతాంబరుదనే ఒక గొప్ప వేదాంతి వుండేవాడు. ఆయన వేదాంతపరమైన ఎన్నో జటిల సమస్యల గురించి గొప్ప గ్రంథం రాసికాలధర్మం చెందాడు. ఆందులోని విషయాలు చాలా వరకు గొప్ప పండితులకూడా అర్థం కాలేదు.

ఆ గ్రంథం మీద వ్యాఖ్యానం రాస్తున్న శంకరశాస్త్రి అనే ఆయనకు ఎన్నో సందేహాలు కలగ సాగాయి. వాటికి సంతృప్తికరమైన సమాధానాలు ఎవ్వరూ చెప్పలేకపోతున్నారు.

ఒకనాడు శంకరశాస్త్రి భార్య, భర్తతో, “శ్వేతాంబర వేదాంతి భార్య బతికే వున్నది కదా! ఆమెపై భర్త గారి వేదాంత ప్రభావం అంతో, ఇంతో తప్పక వుండి తీరుతుంది. మీరామె నడిగి, మీ సందేహాలు తీర్పుకోండి,” అన్నది.

శంకరశాస్త్రి, శ్వేతాంబర వేదాంతి ఇంటికి వెళ్ళి, ఆయన భార్యను, “అమ్మా! మీ భర్త రాసిన వేదాంత గ్రంథంలోని విషయాలు, మీరు చక్కగా అర్థం చేసుకుని వుంటారు. నా సందేహాలు తీరుస్తారా?” అని అడిగాడు.

దానికి శ్వేతాంబరుడి భార్య మందహాసం చేసి, “నాయనా! నేను దాంపత్యజీవితమంతా, నా భర్తకు సేవచేస్తూ, ఆయనమ అర్థం చేసుకునే ప్రయత్నంలోనే గడిపేశాను. అలాంటి నాకు, ఆయన రాసిన వేదాంత గ్రంథాన్ని అర్థం చేసుకునే తీరికా, అవకాశం ఎక్కడిది?” అన్నది.

ఈ జవాబు విని, మారువలకలేకపోయాడు శంకరశాస్త్రి.

— యన్. లోకేశ్వరి