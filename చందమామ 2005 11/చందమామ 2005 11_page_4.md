వ్యవస్థాపకులు
చి. నాగిరెడ్డి - చక్రపాణి

# ప్రకృతి పట్ల మన వైఖరిలో మార్పు

ప్రకృతికి అభివృద్ధి చెందిన దేశాలు, చెందుతూన్న దేశాలు అనే వివక్షత ఉండదని చెబుతారు. ప్రకృతి విజృంభించి విలయతాండవం చేస్తే ఎవరైనా సరే విలవిలలాడక తప్పదు. ఇటీవల అమెరికా తీరాన్ని కత్రినా పెను తుఫాను తాకినప్పుడు-అభివృద్ధి చెందిన ఆ దేశ ప్రజలను ముందుగానే హెచ్చరించినప్పటికీ, ప్రకృతి సృష్టించిన బీభత్సాన్ని ఏమాత్రం ఎదుర్కోలేక పోయారు. అపార ప్రాణనష్టం వాటిల్లింది.

కత్రినా తుఫాను అనంతరం-ప్రాణాలతో బయటపడినవారికి అక్కడి భారతీయ శిక్కుసోదరులు సాయం అందించారు. సామూహిక వంటశాలలు ఏర్పరచి, ఆకలి దప్పులతో అలమటిస్తూన్న వారికి వేడివేడి ఆహార పానీయాలు అందించారు. ఆపద సమయంలో అంతకు మించిన ఉపకారం ఏముంటుంది? అందుకయిన లక్షల డాలర్ల ఖిర్చును వాళ్ళే భరించడం విశేషం. ఆపద్భాంధవుల్లా ఆదుకున్న శిక్కుసోదరుల ఔదార్యాన్ని అందరూ అభినందించారు. ఇది భారతీయులందరూ గర్వించతగ్గ విషయం.

ఈ సందర్భంగా మనం మరో విషయం గుర్తుంచుకోవాలి. ప్రకృతి సమతౌల్యానికి భంగం కలిగించే విధంగా మనుషులు ప్రవర్తిస్తే ప్రకృతి ప్రతిస్పందన ప్రమాదకరంగా ఉంటుంది. ప్రకృతి పట్ల మన వైఖరిలో మార్పు రావాలి. మన చర్యలు ప్రకృతి సమతౌల్యానికి హానికలిగించే వినాశకర శక్తిగా రూపుదాల్చకముందే వాటిని అరికట్టాలి. ప్రకృతితో సమన్వయం ద్వారా, భూమిని కాంతివంతం చేసినప్పుడే చీకటి శక్తులు మటువాయం కాగలవన్న సత్యాన్ని దీపావళి సమయంలో గుర్తు చేసుకుందాం.

సంపాదకుడు : విశ్వం

Visit us at : http://www.chandamama.org