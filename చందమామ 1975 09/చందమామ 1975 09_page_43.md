వీరాసామి దిగ్భ్రమ చెంది, అతని ముక్కుకేసి చూశాడు. ముక్కు మీద అరంగుళం నిడివిగల మచ్చ ఉన్నది.

అయితే ముందు వచ్చినవాడు దొంగే నన్నమాట! వాడు పెట్టుకున్నది నిజమైన మచ్చో, కాదో తాను పరీక్షించి తెలుసుకోలేదు. వాడేమో పశువులను కాజేసుకుపోయాడు. ఈ వచ్చినవాడు నిజంగా తన అన్నే అయితే తాను తన తండ్రి మాట ఎలా నిలబెట్టుకోవటం?

“ఒకవేళ ఈ మనిషీ దొంగేమో!” అనుకుని వీరాసామి ఆ వచ్చినవాణ్ణి కొన్ని ప్రశ్నలు అడిగాడు. చిన్నప్పటి సంఘటనలను గురించి వీరాసామి అడిగిన ప్రశ్నలకు కందసామి సరి అయిన సమాధానాలు ఇయ్యటమేగాక, మరి కొన్నిటిని జ్ఞాపకం కూడా చేశాడు.

అప్పుడు వీరాసామి, కొద్దిరోజుల క్రితం ఎవరో రావటమూ, వాడు పశువులను తీసుకుని పారిపోవటమూ, తండ్రి చచ్చి పోతూ తన ఆఖరి కోరిక చెప్పటమూ మిగిలిన విషయాలన్నీ కందసామికి చెప్పాడు.

“ఇప్పుడు నన్ను ప్రశ్నించినట్టే నువు వాణ్ణి ప్రశ్నించి ఉండవలసింది. పశువు లను గురించి దిగులుపడకు. అవి పోతే పోయాయిలే,” అన్నాడు కందసామి.

“అలాకాదు. నాన్న అన్నట్టు జరిపి తీరాలి. నా వంతు పశువుల్ని నువు తీసుకో. నేను చేసిన తప్పకు అదే ప్రాయశ్చిత్తం,” అన్నాడు వీరాసామి.

కందసామి బండివాణ్ణి పిలిచి, ఊరి బయట కట్టివేసి ఉన్న పశువులను తీసుకు రమ్మనిపంపి, వీరాసామితో, “మొన్న వచ్చిన దరిద్రుణ్ణి నేనే. నువు నా మచ్చ సంగతీ, పశువుల సంగతీ అడ్డమైన వాళ్ళకూ చెప్పావు. పరీక్షించకుండా ఎవరినీ సమ్మరాదని నీకు తెలిసి రావటం కోసమే ఇలాచేశాను. నేను మంచిస్థితిలోనే ఉన్నాను. నా ఐశ్వర్యాన్ని ఇద్దరమూ పంచుకుంటే మనతండ్రి సంతోషిస్తాడు,” అన్నాడు.