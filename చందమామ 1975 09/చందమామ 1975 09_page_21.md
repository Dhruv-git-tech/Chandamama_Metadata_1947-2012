రుద్రకుణ్ణి పెళ్ళాడటంలో వింత లేదు. కాని చంద్రకుడు తాను సాధించిన విజయాన్ని రుద్రకుడికి ఎందుకు ధారపోశాడు? ఇద్దరూ తేజోవతి పెట్టిన పరీక్షలో పాల్గొన్నవాళ్ళేగదా? అసలు తేజోవతి చంద్రకుణ్ణి చేసుకుంటానని తండ్రికి చెప్పక, పోటీ పరీక్ష ఎందుకు పెట్టింది? ఈ సందేహాలకు సమాధానం తెలిసి కూడా చెప్పకపోయావో నీ తల పగిలిపోతుంది," అన్నాడు.

దానికి విక్రమార్కుడు,"సత్రాజిత్తును తేజోవతి కోసం అడిగినవాడు రుద్రకుడే గాని, చంద్రకుడు కాదు. వాళ్ళిద్దరిలో ఎవరినో ఒకరిని చేసుకోమని తండ్రి అడిగి ఉంటే తేజోవతి చంద్రకుణ్ణి ఎన్నుకుని వుండేది. కాని తనను పెళ్ళి చేసుకుంటానని అడగని వాణ్ణి తాను చేసుకుంటానని తేజోవతి ఎలా అనగలదు? అందుకే ఆమె పోటీ పెట్టి, చంద్రకుణ్ణి కూడా తన స్వయంవరంలో ఇరికించింది. ఈ పోటీలో చంద్రకుడు తప్పక నెగ్గుతాడనీ, రుద్రకుడు

తప్పక ఓడుతాడనీ ఆమెకు తెలుసు. సువర్ణకమలంతో చంద్రకుణ్ణి మరింత అందంగా తయారుచేసి తన భర్తను చేసు కుందామని తేజోవతి ఎత్తువేసింది. కాని ఆ ఎత్తు పారకపోవటానికి కారణం చంద్రకుడే. సత్రాజిత్తు అజ్ఞను పాటించి అతను పోటీలోకి దిగాడుగాని, తేజోవతి కోసం కాదు. అతనికి రుద్రకుడి పైన ఎలాటి అసూయా లేదు, పైపెచ్చు అతని పట్ల ఎంతో స్నేహభావం వున్నది. అతను తేజోవతిని ఎంతగా ప్రేమిస్తున్నాడో కూడా చంద్రకుడికి తెలుసు. అతను ఆ రాత్రి తిరుగు ప్రయాణం కాకుండా ఆగినది కూడా రుద్రకుడి అదృష్టం ఎలా వుంటుందో చూడడానికేనేమో! అందుచేత చంద్రకుడు తాను సాధించిన విజయాన్ని జారవిడవటం జరగలేదు; అతను దాన్ని సద్వినియోగం చేశాడు," అన్నాడు.

రాజుకు ఈ విధంగా మౌనభంగం కలగానే, బేతాళుడు శవంతో సహా మాయమై, తిరిగి చెట్టెక్కాడు. —(కల్పితం)