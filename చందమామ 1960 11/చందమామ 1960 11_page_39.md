వారి అంద చందములను
తీరు తీయములను చూచి,
సయ్యాటల నాడుటకై
చని రెల్లరు దైతేయులు.

అంతలోన కడలినుండి
అవతరించె మహాలక్ష్మి!
ఫాలవెల్లి వెల్లివొడిచి
బంగరు కెరటాలు లేచె!

దిగ్గజములు బయలువెడలి
దేవి నపుడు జలకమార్చె!
వరుణుండతి భక్తితోడ
వైజయంతిమాల నొసగె!

ఆమె దృష్టి సారించిన
అచ్చేటులు శోభిల్లెను!
ఆమె నవ్వు చిలికించిన
అచ్చేటుల సైరులెసగెను!

పద్మాసనమం దాయమ
పసిడిబొమ్మ లాగుండెను!
ఆమె హస్త పద్మంబుల
అలరు దండ యొకటుండెను!

గరుడునిపై విష్ణుమూర్తి
గ్రక్కున ఆట కరుదెంచెను;
ఆ పూవుల దండ నామె
ఆతని మెడలో నుంచెను.