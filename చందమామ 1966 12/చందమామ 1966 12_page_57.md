పాతాళనాగు

శోణా నదీ తీరాన ఉండే ఒక గౌడ నగ రానికి మహీపాలుడు రాజుగా ఉండే వాడు. యువ రాజుగా ఉండే కాలంలో అతను తన భార్యతో సహా నదీ తీరానికి వెళ్ళినప్పుడు నదిలో చేపలు పట్టుతున్న కొందరు బెస్తలు అతనికి ఒక బుట్టలో మూడు పెద్ద చేపలను పెట్టి బహుమానంగా ఇచ్చారు. వాటిని వాళ్ళు రాజభవనానికి చేర్చుతామన్నారు గాని, మహీపాలుడు తానే పట్టుకు పోతానని చెప్పి, చేపలబుట్టను తీసుకున్నాడు.

తరవాత అతను తన భార్యతో సహా కొండను చుట్టి నగరానికి వస్తూ, కొండ ఏట వాలులో ఒక పెద్ద బండరాతిపైన కూర్చొని, తనకు బెస్తలు బహూకరించిన చేపలను పరీక్షించసాగాడు. అవి నదిలో సాధారణంగా దొరికే చేపల కన్న పెద్దవి, మేలు జాతీవి. మహీపాలుడి భార్య చేపలను

ఆశ్చర్యంగా చూస్తూ, “ఆ పురుగేమిటి?” అన్నది కొంచెం భయపడుతూ.

బుట్టలో మూడు చేపలు గాక ఒక పురుగు కూడా ఉన్నది. అది నల్లగానూ, వికారం గానూ ఉండి, ఆయిదారంగుళాల నిడివి ఉన్నది. దాని కళ్ళు తీక్ష్ణంగా ఉన్నాయి. తోక మెలికలు తిరిగి పోతున్నది.

“ఛి, అదేదో విషపు పురుగు. అవతల పారెయ్యండి,” అన్నది మహీపాలుడి భార్య.

మహీపాలు డా పురుగును తోకపట్టి ఎత్తి, సమీపంలోనే ఉన్నపాడు బావిలో పడేశాడు. కొద్దిసేపటి తరవాత భార్యాభర్తలు ఇంటికి వెళ్ళిపోయారు.

అది జరిగిన, కొంతకాలానికే మగధ రాజ్యానికి, ఆంగరాజ్యానికి మధ్య యుద్ధం జరిగింది. మహీపాలుడు తన తండ్రి వెంట మగధ తరఫున యుద్ధానికి వెళ్ళాడు. యుద్ధంలో మగధకు విజయం లభించింది