అతడి తడబాటును గుర్తించిన పద్మపాదుడు, అందుకు కారణం ఏమిటో గ్రహించినట్లు చిరునవ్వునవ్వుతూ, “పింగళా! నీవు నన్నుగురించి ఏదో అనుమానిస్తున్నట్టున్నది, అవునా?” అని ప్రశ్నించాడు.

పింగళుడికి ఏమని జవాబు చెప్పాలో తెలియలేదు. అతడి దృష్టి, పద్మపాదుడి మీదినుంచి హసన్ గోరీకేసి తిరిగింది; దానితో హసన్ గోరీ పద్మపాదుడికేసి ఒక అడుగు ముందుకు వేసి, “అయ్యా, మీరెవరో నాకు తెలియదు. కాని....” అంటూ ఆగాడు. హసన్ గోరీ మాటలకు పద్మపాదుడు బిగ్గరగా నవ్వాడు.

ఆతడు పింగళుడిని సమీపించి, ఆతడి భుజాన్ని ఆప్యాయంగా తడుతూ, “పింగళా! ఇప్పుడు, యీ కొండప్రాంతాలనుంచి పారి పొయిన ఎడారిదొంగలకు నాయకుణ్ణి నేనే అని మీయిద్దరూ అనుమానించటం లేదు గదా?” అని అడిగాడు.

“లేదు, పద్మపాదా!” అంటూ పింగళుడు, హసన్ గోరీని చూపుతూ, “ఈయన నవాబుగారి ఒంటెల పటాలం నాయకుడు, పేరు హసన్ గోరీ. రాబందు అనబడే ఎడారి దొంగకోసం, యీయన యీ ప్రాంతాలన్నీ గాలిస్తున్నాడు,” అన్నాడు.

పద్మపాదుడు ఆ మాటలు వింటూనే, హసన్ గోరీకేసి తిరిగి, “అయ్యా! మీరు ఎడారి రక్తకభటనాయకులైతే, మీరు కాపాడవలసిన కొందరు వర్తకులు, ఆ కనబడే గుహలో బంధింపబడి వున్నారు. వారికి సాయంచేయండి,” అన్నాడు.

హసన్ గోరీకి పద్మపాదుడిమీద యింకా నమ్మకం కలగలేదు. అది గ్రహించిన పింగళుడు అతడితో, “హసన్, మీరు యీ పద్మపాదుణ్ణి నాచగ్గిర వదలండి. మీరేమీ భయపడవలసిందిలేదు. ఈయన్నుంచి సర్వం నేను తెలుసుకుంటాను. ఒకవేళ యీయనే దొంగల నాయకుడైన రాబందు అయితే.