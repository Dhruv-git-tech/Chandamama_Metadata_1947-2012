క్రీడారంగంలో భారతదేశ స్థానం?

ఆగస్టులో బీజింగ్‌లో జరిగిన 29వ ఒలింపిక్ క్రీడలలో 205 దేశాలు పాల్గొన్నాయి. ఇంత కాలం అంతర్జాతీయ క్రీడారంగంలో ముందు వరుసలో ఉన్న అమెరికా, జర్మనీ, రష్యా, గ్రేట్‌బ్రిటిన్ వంటి దేశాలను అధిగమించి చైనామొత్తం 302 పతకాలలో 51 బంగారు పతకాలను కైవసం చేసుకుని పతకాలు సాధించిన 87 దేశాలలో ప్రథమ స్థానాన్ని అలంకరించింది!

మన దేశం 55 మంది క్రీడాకారులను పంపింది. చరిత్రలోనే ప్రప్రథమంగా వ్యక్తిగత విభాగంలో ఒక బంగారు పతకాన్ని, రెండు కాంస్య పతకాలను మన క్రీడాకారులు గెలుపాందారు. బీజింగ్ పతకాల జాబితాలో ఈ మూడు పతకాలు మనకు 50వ స్థానాన్ని తెచ్చి పెట్టాయి. ఇది నిజంగానే ప్రతి భారతీయుడూ సంతోషించ తగ్గ విషయమే. అయితే, ఈ సందర్భంగా క్రీడా ప్రపంచంలో మనదేశస్థానం గురించి కూడా ఆలోచించవలసిన అవసరం ఉన్నది. మనం ఒకప్పుడు హాకీ ఛాంపియన్లు, క్రికెట్ ఛాంపియన్లుగా ఉండేవాళ్ళం. చెస్, బ్యాడ్మింటన్, బిల్లియర్డ్స్‌లో వరల్డ్ ఛాంపియన్స్ గల దేశం మనది. జనాభాలో ఒక్క చైనాకు తరవాత ద్వితీయ స్థానంలో ఉన్నాం. కాని క్రీడారంగంలో మాత్రం జమైకా, కీన్యా వంటి అతి చిన్న దేశాలకన్నా కూడా వెనుకబడి ఉన్నాం.

పతకాలు సాధించిన వారికి దేశవ్యాప్తంగా అభినందనలే కాకుండా బహుమతులు కూడా వెల్లువెత్తడం ఆనందించ తగ్గ విషయమే. అయితే, వాటిలో కొంత శాతమైనా పోటీలలో పాల్గొన్న వారికి ముందుగానే లభించి ఉన్నట్టయితే అధునాతన సౌకర్యాలతో మంచి కోచెస్ ద్వారా శిక్షణ పొంది, మరింత మెరుగైన ఫలితాలు పొందడానికి అవకాశాలు ఉండేవి. గ్రామీణ ప్రాంతాల నుంచి వచ్చే ప్రతిభాశాలురైన క్రీడాకారులకు ఆర్థిక భద్రతాలోపం, ఆధునిక పరికరాలు లేకపోవడం ప్రధాన అవరోధాలుగా ఉంటున్నాయి. వాటిని అధిగమింపజేయ డానికికేంద్రరాష్ట్ర ప్రభుత్వాలూ, క్రీడా సంస్థలూ, కార్పొరేట్ సంస్థలూ తగిన చర్యలు చేపట్టాలి. క్రీడలకు సరైన ప్రాముఖ్యతనిచ్చి లక్ష్యాలను నిర్దేశించుకుని వాటి సాధనకు ఇప్పటి నుంచే కృషిచేయాలి!

సంపాదకుడు : విశ్వం

Visit us at : http://www.chandamama.com