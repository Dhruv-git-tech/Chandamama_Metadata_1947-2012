మనోహరుడి ముఖం మీద నీల్లు చల్లి, స్ప్రహ తెప్పించాడు. అన్నం పెట్టి ఆకలి తీర్చి, అతడి పరిస్థితికి జాలిపడి, “నాకు పనుల్లో సాయ పడ్డావంటే, నగలు చేసే పని నేర్చుతాను. నీ జీవితం హాయిగా గడిచి పోతుంది. దిగులు పడకు,” అని ఓదార్చాడు.

ఇది బాగానే ఉందనుకుని ఆయన దగ్గర చేరిన మనోహరుడికి కొన్నాళ్ళకు ఆ పని కూడా విసుగనిపించింది. రోజూ బ్రహ్మాయ్య కొరముట్లను శుభ్రం చేసి సిద్ధం చెయ్యడం, కుంపటిలో బొగ్గులు వేసి నిప్పురాజెయ్యడం తప్ప నగలు నేర్చుకునే అవకాశం రాలేదు. ఆ మాటే యజమానితో అంటే, “బొట్టు పుల్లలు, పోగులు చేయడమే చేతకాలేదు. అప్పుడే నగలేం చేస్తావు? మొదట చెప్పిన పనులు చెయ్,” అని మందలించేవాడు.

దాంతో మనోహరుడు ఆ పని మీద కూడా శ్రద్ధ కోల్పోయాడు. ఏకాగ్రత నశించింది. దానిని గుమనించిన బ్రహ్మాయ్య, “నీకు రూపం మాత్రమే కాదు; మనసు కూడా అవకరంగా ఉంది. ఈ పని నేర్చుకోవడం నీవల్ల కాదు. దీనికి చాలా ఓర్పు అవసరం. మరో పనేదైనా చూసుకో,” అని చెప్పి మనోహరుణ్ణి అక్కణ్ణించి సాగనంపాడు.

మనోహరుడు తన దుస్థితికి విచారిస్తూ ఊరిచివర వున్న వేణుగోపాల స్వామి ఆలయా నికి వెళ్ళి మనసులోనే దేవుడితో మొరపెట్టు కున్నాడు. పూజారి పెట్టిన ప్రసాదం కూడా తినకుండా, దాపులనున్న ఏటి గట్టుకేసి నడిచాడు. అక్కడ ఆవుదూడ నోటికి లేత గడ్డి అందిస్తూ ఒకసాధువు కనిపించగానే ఆయన్ను సమీపించాడు.