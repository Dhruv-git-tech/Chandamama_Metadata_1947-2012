అది విని అర్జునుడు భీముడితో, “ఇంత సేపు ఓర్చుకున్నవాడివి ఇప్పుడు అన్న మనసు నెందుకు బాధిస్తావు? ఈ జూదగాళ్ళ మూలాన నీ ధర్మబుద్ధి కూడా చెడిపోయిందా ఏం? ధర్మరాజు తానై జూదం ఆడలేదు. ఇతరులు పిలిస్తే రాజధర్మం పాటించి ఆడాడు. ధర్మ రాజు చేసిన తప్పేమీ లేదు. శాంతించు,” అన్నాడు.

ద్రౌపది అడిగినదానికి సభలో ఎవరూ జవాబు చెప్పకపోవడం చూసి, ధృతరాష్ట్రుడి కొడుకులలో ఒకడైన వికర్ణుడు, “ద్రౌపది అడిగిన దానికి జవాబు చెప్పండి. కురు వృద్ధులూ, గురువులూ మాట్లాడరేం? పక్షపాతం లేకుండా, రాగ ద్వేషాలు లేకుండా ధర్మం చెప్పండి,” అని చాలాసార్లు గట్టిగా అన్నాడు.

ఎవరూ మాట్లాడలేదు. అతను ఇంకా ఇలా అన్నాడు:

“మీరు న్యాయం చెప్పకపోతే, నేను చెబుతాను, వినండి. ఆడదీ, వేటా, జూదమూ, తాగుడూ - ఈ నాలుగింటికీ దాసుడైన రాజు ధర్మానికి నిలబడలేదు. ధర్మరాజు జూదమనే వ్యసనం మూలంగా తన సమస్తాన్నీ, తమ్ములనూ, తననూ ఓడి, చివరకు ద్రౌపదిని ఓడాడు. ద్రౌపది పాండవులందరిదీ కాని ధర్మరాజు సొంత సొత్తు కాదు. ఈమెను ఈ సభలోనికి తీసుకురావడం అన్యాయం. ఇది నా ధర్మనిర్ణయం,” అన్నాడు.

వికర్ణుడికి కర్ణుడు అడ్డు వచ్చి, “ఈ సభలో పెద్దలెవరికీ తెలీని ధర్మం, కుర్రవాడివి నీకు తెలిసిందా? ధర్మరాజు తన సర్వస్వాన్నీ