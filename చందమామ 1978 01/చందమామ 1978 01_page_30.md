“ప్రతీకారం ఎలా చేస్తే బాగుంటుంది?” అని జమీందారు బావమరిది చిన్నణ్ణి సలహా అడిగాడు.

“జమీందారుగారికి అఇద్దరు ఎలుగు బంట్లు తప్ప ఒక్కపురుగు అండగా నిలవదు. మీ తరఫున ప్రాణాలైనా బలి పెట్టగల యువకులను పాతికమందిని తీసుకురాగలను,” అన్నాడు చిన్నడు.

జమీందారు బావమరిదికి ధైర్యం వచ్చింది. “అవును. ఊళ్ళో అంతా వాడి చావుకోసం ఎదురు చూస్తున్న వాళ్ళే. ఇప్పుడే వాడి అంతు చూస్తాను,” అంటూ అతను కొరడా అందుకున్నాడు.

“శాంతించండి. తొందరపడితే వ్యవహారం చెడుతుంది. అతడే ఇక్కడికి వచ్చేలా చెయ్యాలి. మీరు ఒక పని చెయ్యండి—సత్రం మీద ధర్మకర్తగా జమీందారు పేరు చెరిపి, మీ పేరు రాయించండి, చాలు. మిగతా కథ అంతా నేను నడుపుతాను,” అన్నాడు చిన్నడు.

జమీందారు బావమరిది చిన్నడు చెప్పినట్టేచేయించాడు. ఈ సంగతిక్షణాల మీద జమీందారుకు తెలిసింది. అతను కొరడా తీసుకుని తన బంట్లను ఇద్దరినీ వెంటబెట్టుకుని సత్రానికి వచ్చాడు.

“ఎవడై, నీకింత ధైర్యం ఇచ్చాడు? ధర్మకర్తగా నీపేరు రాయించుకుంటావా?

ఎన్ని గుండెలు?” అన్నాడతను పళ్ళు కొరుకుతూ.

“ఎందుకలా గొడ్డులాగా రంకెలు వేస్తావు? ఇది నీ బాబుగాడిదా? సొమ్ము ప్రజలది. కట్టించి, నిర్వహిస్తున్నది నేను. మధ్య నువు ధర్మకర్త వెలా అయావు?” అని బావమరిది అడిగాడు జమీందారు మీదికి వస్తూ.

“ఏంరా? ఏం కూశావ్?” అంటూ జమీందారు తన బావమరిది మీదికి ఉరకబోయాడు. అందుకు సిద్ధంగా ఉన్న బావమరిది జమీందారు ముఖం మీద కొట్టాడు. వెంటనే జమీందారు బంట్లు కలగజేసుకోబోయారు.