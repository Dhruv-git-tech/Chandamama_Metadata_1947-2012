ఎక్కి తిరిగే భూతాలరాయుడి వద్దకు తీసుకుపామ్మనీ అడుగుతున్నారు.

భటులు వాళ్ళను, ''మీరెవరు? ఎక్కణ్ణించి వచ్చారు?'' అని మామూలు ధోరణిలో ప్రశ్నిస్తున్నారు.

సిద్ధసాధకుడు ఒక రాజభటుణ్ణి పంపి, సంగతి తెలుసుకుని, వాళ్ళనిద్దర్నీ తన దగ్గిరకు తీసుకురమ్మన్నాడు. నరభక్షకు లిద్దరూ వస్తూనే సాధకుడికి ప్రాణాచారం పడిలేచి, ''దొరా, మా నాయకుణ్ణీ, గణాచారినీ విడిపిస్తే, మీకు గొప్ప రహస్యం చెపుతాం,'' అన్నారు.

సాధకుడికి వాళ్ళేదో ముఖ్యమైన సంగతి తెలుసుకుని వచ్చారన్న అనుమానం కలిగి, జలవృకభటుడికి, గుర్రాలకు కట్టివున్న నరభక్షకుల్ని విడిపించి తెమ్మని ఆజ్ఞ యిచ్చాడు. వాడు పోయి, బెబ్బులిదొరా, ముసలి గణాచార్ల కట్టుతాళ్ళు విప్పి. యిద్దర్నీ చెరౌక చేత్తో ఎత్తిపట్టుకుతెచ్చి. సాధకుడి ముందు నిలబెట్టాడు.

''ఇప్పుడు చెప్పండి, మీకు తెలిసిన రహస్యం ఏమిటి?'' అని అడిగాడు సిద్ధసాధకుడు, నరభక్షకులను.

''భూతాల దొరా, మీ నుంచి పారి పోయిన మొసలి ముఖంవాణ్ణీ, వింత ఏనుగునెక్కి వచ్చిన వాణ్ణీ పట్టుకు తినేందుకు అరణ్యంలో వెతుకుతూండగా, వాళ్ళకు మీలాంటి మనిషి, మరొక ఆడపిల్లా తటస్థపడ్డారు. మేము వాళ్లందర్నీ మీదపడి పట్టుకోవటం ప్రమాదమేమో అని సంశయిస్తూ, చెట్లచాటున పొంచి వుండగా, వింత ఏనుగువాడూ, మొసలి ముఖంవాడూ వాళ్ళను తమ వాహనాల మీద ఎక్కించుకుని, కొండల కేసి దౌడు తీశారు. ఇంకో రహస్యం ఏమంటే; హంసలరధంలో నుంచి నేల దిగిన కొందరు మనుమలు, తూర్పు దిక్కున యిక్కడికి ఒక ఆమడ దూరంలో, మధ్య మధ్య కేకలు పెడుతూ, ఎవరికోసమో చెట్లూ, పుట్టలూ గాలిస్తున్నారు.'' అన్నారు నరభక్షకులు.

—(ఇంకావుంది)