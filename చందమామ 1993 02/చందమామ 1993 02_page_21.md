గానే, అది నీకు తెలియకుండానే నీ ఉంగరం ద్వారా నిన్ను నా సమక్షానికి నడిపించింది,” అన్నాడు.

“అలాగా!” అంటూ మునికి నమస్కరించాడు మహేంద్రనాథుడు.

“మీరిద్దరూ ఇక్కడికి రావడం నాకెంతో ఆనందంగా ఉన్నది. ఈ రాత్రి ఈ కుటీరం లోనే గడిపి, తెల్లవారగానే బయలు దేరండి!” అన్నాడు ముని.

ఆ రాత్రి నిద్రపోవడానికి ముందు, మహేంద్రనాథుడూ, యువరాణీ వాళ్ళు అక్కడికి చేరడానికి పూర్వం జరిగిన విశేషాలన్నిటినీ మునికి వివరించారు. ముని వాటిని చిరునవ్వుతో విన్నాడు.

మరునాడు తెల్లవారగానే, ముని మహేంద్రనాథుణ్ణీ, యువరాణినీ దగ్గరికి పిలిచి, “మీతోపాటు నేనూ రాజధానీ నగరానికి వస్తాను. అది మీకు కొంత రక్తణగానూ ఉంటుంది. ఇంత కాలానికి నా కర్తవ్యాన్ని నెరవేర్చడానికి కలిగిన అవకాశాన్ని సద్వినియోగం చేసుకుంటాను,” అన్నాడు చిరునవ్వుతో.

“ఏమిటి?” అన్నట్టు ఆశ్యర్యంగాచూశాడు మహేంద్రనాథుడు.

“మీకా విషయం తెలియాలంటే, నా కథ కూడా కొంత తెలుసుకోవాలి,” అన్నాడు ముని.

“చెప్పండి!” అన్నాడు మహేంద్రనాథుడు ఉత్సాహంగా.

“అదొక పెద్ద విషాద గాథ. అయినా, మీకది క్లుప్తంగా తెలియజేస్తాను,” అంటూ ముని ఇలా చెప్పాడు:

“మహిమాపురి రాజ్యం గురించి మీరు వినే ఉంటారు. యువరాజు వీరేంద్ర నాథుడు యువకుడుగా ఉన్నప్పుడు అతని తండ్రి వేటకుపోయి, ప్రమాదానికి గురై ప్రాణాలు కోల్పోయాడు. ఇరవై ఒకటవ యేట వీరేంద్రనాథుడికి రాజ్యాభిషేకం జరిగింది. అయినా, సోదరి ఐశ్వర్యను ఆయనకు అప్పగించి అతని తల్లి కూడా కన్ను మూసింది. ధర్మనిరతుడూ, భక్తి తత్పరుడూ అయిన వీరేంద్రనాథుడు ప్రజా