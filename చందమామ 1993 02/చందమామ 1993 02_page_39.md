అతడు, పార్వతిని సమీపించి, “నువ్వెం దుకు శ్రమ పడుతున్నావు? నేను దద్ధోజనం చేసే వాడినిగా,” అన్నాడు.

పార్వతి, “మీరు జన్మలో మళ్ళీ, ఆ దద్ధోజనం మాట ఎత్తకండి. నా మీద ఒట్టు! మీరు మా అమ్మతో కబుర్లు చెబుతూ కూర్చోండి. వంట క్షణాలమీద చేసేస్తాను,” అన్నది.

ధనంజయం తన చెవులను నమ్మలేక పోయాడు. హఠాత్తుగా భార్యలో కలిగిన మార్పు అతడికి ఆనందాన్ని, అంతకన్న ఆశ్చ ర్యాన్నీ కలిగించింది. తన దద్ధోజనం రుచి మెచ్చుకున్న పిశాచమో లేక గ్రామదేవతో, తనకు మేలుచేసివుంటారనుకున్నాడతను.

అయితే, భార్య మనసు మారడానికి వాళ్ళు కారణం కాదనీ, రాత్రి వచ్చిన బిచ్చగాడనీధనంజయం ఊహించలేకపోయాడు.

ఆ బిచ్చగాడు పగలు మీసాలూ, గడ్డం పెట్టుకుని భిక్ష స్వీకరిస్తాడు. చీకటి పడగానే అవి తీసేసి మాదాకబళం బిచ్చగాడి అవ తారం ఎత్తుతాడు.

ఆ మధ్యాహ్నం ఇంటికి తిరిగొచ్చిన పార్వతి, ఆ బిచ్చగాణ్ణి ఎవరో సాధువు అనుకుని పిలిచి, అరటిపళ్ళు, మజ్జిగా ఇచ్చి, తన భవిష్యత్తు గురించి అడిగింది.

బిచ్చగాడు, ఆమె చేతి రేఖలను పరీక్షిస్తున్నట్టు నటించి, “నువ్వు చూడబోతే మహాలక్ష్మిలావున్నావు. నీభర్తకు దద్ధోజనగండం వుంది. అతను ఏదో ఒకరోజు దద్ధోజనం చేస్తూనో, తింటూనో హరీ అంటాడు!” అని చెప్పాడు.

వాడికి ఆ ఇంట రోజూ రాత్రివేళ దద్ధోజనంకాక, రకరకాల పదార్థాలు దొరకాలన్న ఆశ కలిగింది.

బిచ్చగాడి మాటలు వింటూనే పార్వతికి ముచ్చెమటలు పోశాయి. ఇక జన్మలో భర్త చేత దద్ధోజనం చేయించకూడదని నిర్ణయించుకున్నది.

ఆ విధంగా దద్ధోజనం చేయడం మాని ఎంతో కాలం గడిచినా, ఊళ్ళో వాళ్ళు మాత్రం ఇంకా ధనంజయాన్ని, దద్ధోజనం ధనంజయం అనే పిలుస్తారు.