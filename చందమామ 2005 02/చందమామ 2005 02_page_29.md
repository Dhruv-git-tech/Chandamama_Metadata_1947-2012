చుట్టూచేరిన జనం మర్కటుడి మాట లేవీ పట్టించుకోకుండా, “ఆహా, మాటలు నేర్చిన కోతీ, మూగమొద్దు ఎలుగుబంటూ మధ్య కాటాకుస్తీ!” అని ఈలులు వేస్తూ, చప్పట్లు చరచసాగారు.

అంతలో అక్కడికి గుర్రం మీద వేగంగా కాపలాభటుల నాయకుడు వచ్చి, “ఏమిటీ చచ్చువినోదం!” అంటూ కత్తిదూసి, కొంచెం దూరంగా నిలబడివున్న జంతువులను ఆడించే వాడితో, “ఒరే, మారువేషంలో వచ్చిన శత్రుగూఢచారిని, నీ పెంపుడు ఎలుగు బంటితో చంపించాలని చూస్తున్నావా? జాగ్రత్త! ముందీ గూఢచారిని ప్రాణాలతో పట్టుకుని రాజుగారి దగ్గిరకు తీసుకుపోవాలి,” అన్నాడు.

కాపలావాళ్ళ నాయకుడు ఇలా అనగానే, జంతువుల్ని ఆడించేవాడు చుప్పున ముందుకు పోయి ఎలుగుబంటు గొలుసు పట్టుకుని ఇవతలికి లాగాడు. మాయామర్కటుడు శరీరానికి తగిలిన గాయాల బాధతో మూలు గుతూ, “మీ రాజును రక్షించవచ్చిన నన్ను ఇంత అవమాన పరుస్తారా? మీ రాజునే నా

దగ్గిరకు రమ్మనండి! నేనెవరుకున్నారు? గొప్ప తాంత్రికుడి శిష్యుణ్ణి! నా మంత్రదండం ఎక్కడ?” అని చుట్టూ చూశాడు.

మాయామర్కటుడు ఇలా అనగానే, కాపలావాళ్ళ నాయకుడు కోపంతో పళ్లు కొరికి, “ఓరీ, శత్రుగూఢచారీ! మా మహా రాజుగారు నీ దగ్గిరకు రావాలా?” అని జంతు వుల్ని ఆడించేవాడితో, “ఒరే, నీ ఎలుగు బంటితో పట్టించి, ఈ కోతి గూఢచారిగాడిని నా వెంట రాజుగారి దగ్గిరకు తీసుకురా, వాడికి ప్రాణహాని మాత్రం కలిగించకు,” అంటూ రాజభవనం కేసి బయలుదేరాడు.

జంతువుల్ని ఆడించేవాడు హెచ్చరించగానే ఎలుగుబంటు మెరుపులా పోయి, మాయామర్కటుణ్ణి వడిసి పట్టుకుని భుజం మీద వేసుకుని, తన యజమాని వెనకగా రాజభవనం కేసి బయలుదేరింది. జనం ఎక్కడలేని ఉత్సాహంతో కేకలు పెడుతూ దానిని అనుసరించారు.

మాయామర్కటుడు, “తాంత్రిక గురో, నీవేరక్ష! నా మంత్రదండం ఎక్కడ?” అంటూ అరవ సాగాడు.
- (ఇంకావుంది)