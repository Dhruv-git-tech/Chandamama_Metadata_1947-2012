అయితే, విశాలుడి తల్లిదండ్రులు మాత్రం, “మతిమరుపు మనిషికి ఎంత ఆస్తివుంటే మాత్రం, ఏంలాభం? వాడిని మోసగించడం సులభం. మేమున్నంత కాలం ఫర్వాలేదుకానీ, ఆ తర్వాత మీరు మాత్రం ఎంతకాలమని వాడి బాగోగులు చూస్తారు? మీసంసారాలు పెద్దవవుతాయి. ఎదిగిన పిల్లలు ఎవరి బ్రతుకులు వాళ్ళు బ్రతకాలితప్ప, ఇతరులమీద ఆధారపడ కూడదు,” అని పెద్ద కొడుకులవద్ద కళ్ళ నీళ్ళు పెట్టుకునేవారు.

ఇలావుండగా - అ గ్రామానికి యోగి ఒకడు వచ్చాడు. ఆయన ఎటువంటి సమస్యనైనా పరిష్కరించగలడని తెలిసి, విశాలుడి తల్లిదండ్రులాయనను దర్శించి, విశాలుడి గురించి చెప్పుకున్నారు.

“అబ్బాయి నొకసారి నావద్దకు తీసుకు రండి. వాడి మతిమరుపు తగ్గించే ఉపాయ ముందో లేదో పరిశీలించి చెబుతాను,” అన్నాడు యోగి.

మర్నాడు విశాలుడు, తల్లిదండ్రులతో యోగివద్దకు వెళ్ళాడు. యోగి, విశాలుణ్ణి వెంటబెట్టుకుని, సమీపంలో వున్న ఒక పూలమొక్కవద్దకు వెళ్ళాడు. ఆ మొక్కకు పసుపురంగు పూలున్నాయి. కొమ్మలన్నీ ముళ్ళతో నిండివున్నాయి.

యోగి, విశాలుడితో, “మొత్తం పన్నెండు పూలుకోయి. ముళ్ళుగీరుకోకుండా జాగ్రత్త పడు. నీ మతిమరుపు తగ్గడానికి మంచి మందు చెబుతాను,” అన్నాడు.

విశాలుడు ఎనిమిది పూలుకోసి తెచ్చి యోగికిచ్చాడు. ఆయన ఎన్నిపూలు కోయ మన్నదీ వాడు మర్చిపోయాడు. జాగ్రత్తగా కోయకపోవడం వల్ల, వాడి చేతివేళ్ళకు ముళ్ళుగీసుకుని కొద్దిగా రక్తం వచ్చింది.

“అయ్యో, ముళ్ళుగీసుకున్నాయా? నేను చెప్పినా నువ్వు జాగ్రత్త తీసుకోక, పెద్ద ప్రమాదంలో ఇరుక్కున్నావు. ఈ మొక్క ముళ్ళకు కొసల్లో విషముంటుంది. అయితే, అది వెంటనే తన ప్రభావం చూపించదు. సరైన వైద్యం జరక్కపోతే, ఏడాదిలోపల ఏచిన్న జబ్బుచేసినా, నీ ప్రాణం పోతుంది,” అన్నాడు యోగి.

విశాలుడు కలవరపడి, “ఈ విషయం తమరు నాకు ముందే చెప్పాల్సింది. మరి కాస్త జాగ్రత్తపడే వాడిని. అయినా నేను మతిమరుపు మనిషినని తెలిసుండీ, నా చేతపూలెందుకుకోయించారు?” అన్నాడు.