వెయ్యినూటపదహార్లు

ఒకప్పుడు హేలాపురిని పాలించిన గౌతమసేనుడు గొప్పశివభక్తుడు, కళాపోషకుడు. రాజ్యంలో ఏ కళల్లో అయినా కౌశలం వున్నవాళ్ళు, రాజును దర్శించి తగిన బహుమతీ సత్కారం పొందుతూండేవాళ్ళు.

సుగంధపురిలో వుండే శంకరాచారి మంచి శిల్పి. తను చెక్కిన దేవతామూర్తులతో, శిల్పాలతో ఒక అందమైన దేవాలయాన్ని నిర్మించాలన్నది అతడి జీవితాశయం. అయితే, ఇందుకు ఒకలక్షవరహాలయినా ఖర్చవుతుంది.

శంకరాచారి బాగా ఆలోచించి, అర్ధనారీశ్వరుడి శిల్పాన్ని నల్లరాతితో చెక్కి, దాన్ని తీసుకుని, రాజు గౌతమసేనుడి దగ్గరకు వెళ్ళాడు. అద్భుతమైన కళానైపుణ్యంతో మలచబడిన, ఆ శిల్పాన్ని చూసి రాజు ముగ్ధుడై, “ఈ శిల్పికి వెయ్యన్నూటపదహార్లు బహుమానంగా ఇవ్వండి!” అని మంత్రిని ఆదేశించాడు. వెయ్యన్నూటపదహార్లు ఒక సంచీలో పోసి, వెండి పళ్ళెంలో పెట్టి, శంకరాచారికి బహుమానంగా ఇవ్వడానికి తీసుకురాబడ్డాయి. ఇది చూసి శంకరాచారి నిరుత్సాహపడ్డాడు. తన కళానైపుణ్యానికి లక్షవరహాలన్నాకోరి ఆలయం కట్టించాలనే ఆశతో వచ్చాడతను.

ఇప్పుడేం చేయాలా అని మధనపడుతున్న శంకరాచారి మనసులో, మెరుపులా ఒక ఆలోచన వచ్చింది. అతడు రాజుతో, “మహారాజా! ఈ చిన్నమొత్తం కాక, తమరు ముందు అన్నవిధంగా, వెయ్య – నూటపదహార్లు బహూకరించండి,” అన్నాడు.

రాజుకు వెంటనే శిల్పిమాటలు అర్థంకాలేదు. ఆయన కొద్దిసేపు మౌనంగావుండి, తర్వాత శంకరాచారి వాక్సాతుర్యానికి చిరునవ్వునవ్వి, మంత్రితో, “ఈ మహాశిల్పికి నేనింతకు ముందుచెప్పిన విధంగా, వెయ్యనూటపదహార్లు బహూకరించండి!” అన్నాడు.

ఆవిధంగా శంకరాచారి, రాజునుంచి లక్షవరహాలకుమించిన ధనం సంపాయించి, తన జీవితాశయమైన దేవాలయాన్ని, అద్భుతమైన శిల్పాలతో నిర్మించాడు.

– కోనే నాగవెంకట ఆంజనేయులు