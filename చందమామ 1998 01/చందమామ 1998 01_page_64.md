అతితెలివి

పరమేశం రంగనాథానికి ఒక్కగానొక్క కొడుకవడం వల్ల గారాబంగా పెరిగాడు. వాడికి అంతగా చదువు అబ్బలేదు. తాను చాలా తెలివైన వాడిననీ, తనకు చదువు అవసరంలేదనీ వాడి ఉద్దేశం. రంగనాథం చదువుకోమని పోరితే, తన మాటకారితనంతో తండ్రి నోరు మూయించేవాడు.

ఒకనాడు జులాయిగా తిరిగి వచ్చిన కొడుకును రంగనాథం గట్టిగా తిట్టి, “చదువుకోకపోతే ఎలా బతుకుతావురా?” అన్నాడు.

“నన్ను అనవసరంగా తిట్టకు, తండ్రులకంటే లోకంలో కొడుకులే తెలివైనవాళ్ళు, తెలుసా?” అన్నాడు పరమేశం కోపంగా.

“ఎలా?” అన్నాడు రంగనాథం అయోమయంగా.

“తండ్రుల కంటే కొడుకులే తెలివైన వారని నేను రుజువుచేస్తే, ఇంకెప్పుడూ నువ్వు నాజోలికి రాకూడదు, సరేనా?” అన్నాడు పరమేశం.

“సరే, చెప్పు,” అన్నాడు రంగనాథం.

“మేఘసందేశం కావ్యాన్ని ఎవరు రాశారు?” అని అడిగాడు పరమేశం.

“కాళిదాస మహాకవి!” అన్నాడు రంగనాథం.

“రఘువంశం?” అని అడిగాడు పరమేశం.

“కాళిదాసే!” అన్నాడు రంగనాథం.

“కుమారసంభవం ఎవరు రచించారు?” అని అడిగాడు పరమేశం.

“అది కూడా కాళిదాసే,” అన్నాడు రంగనాథం పరమేశం నవ్వి, “చూశావా? వాటినన్నిటినీ కాళిదాసే రచించాడు. మరి, వాళ్ళ తండ్రి ఎందుకు రచించలేకపోయాడు?” అంటూ అక్కడినుంచి వెళ్ళిపోయాడు.

తన కొడుకు అతి తెలివికి నవ్వాలో, ఏడ్వాలో అర్థంకాలేదు రంగనాథానికి. - దానరి వెంకటరమణ.