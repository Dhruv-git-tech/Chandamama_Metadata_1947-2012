చందమామ

సంస్థాపకుడు : ‘చక్రపాణి’

సంచాలకుడు : బి.నాగిరెడ్డి

# సన్యాసుల తిరుగుబాటు!

పద్ధెనిమిదవ శతాబ్దం ఉత్తరార్ధంలో మనదేశంలో ఒక అపూర్వమైన తిరుగుబాటు జరిగింది. సన్యాసులు దానిని జరిపారు. సర్వసంగ పరిత్యాగులై, అడవులలో ముక్కులు మూసుకుని కూర్చుని, జన్మ రాహిత్యం కోరుకునే సన్యాసులు ఎందుకు తిరుగుబాటు జరిపారు? తూర్పు భారతదేశమైన బీహార్, బెంగాల్ ప్రాంతాలలోని పేదరైతులను, - ఇంగ్లీష్ ఈస్ట్ఇండియా కంపెనీ- దానితో చేతులు కలిపిన స్థానిక జమీందారులు పీడించసాగారు. పద్ధెనిమిదవ శతాబ్దం డెబ్బైలలో ఆ ప్రాంతాలలో తీవ్రక్షామం ఏర్పడింది. అయినా, పేదరైతులనుంచి పన్నులు వసూలు చేయడానికి, కంపెనీ వాళ్ళను దారుణంగా హింసించసాగింది.

ఈ పరిస్థితులలో కొందరు సాధువులు ఒక పుణ్యక్షేత్రం నుంచి మరొక పుణ్యక్షేత్రానికి వెళుతూ, కంపెనీ అధికారానికి ఎదురు తిరగమని సామాన్యప్రజలను ప్రబోధించసాగారు. అందువల్ల సన్యాసుల రాకపోకలమీద కంపెనీ అంక్షలు విధించింది. ఆగ్రహం చెందిన సన్యాసులు బృందాలుగా కంపెనీ శిబిరాలపై దాడులు జరిపి దోచుకోసాగారు. హిందూ సన్యాసులతో, ముస్లిం ఫకీర్లు కూడా కలిశారు. భవానీ పాఠక్, దేవీ చౌధురాణి, మంజూ ఫకీర్, మూశా షా, కృపానాథ్, చెరాక్ అలీ మొదలైనవారు ఈ ఉద్యమానికి నాయకత్వం వహించారు.

కొన్నేళ్ళ తరవాత ఉద్యమం అణచివేయబడింది. అయినా బంకించంద్రచటర్జీ, ‘ఆనందమఠం’ ‘దేవీ చౌధురాణీ’ అనే తన రెండు నవలలలో ఈ ఉద్యమ గాథలను నిక్షిప్తం చేశాడు. ఆనంద మఠం నవలలో సన్యాసులు ఆలపించిన వీరగీతమే- ఉత్తరోత్తరా స్వాతంత్ర్యోద్యమ త్యాగులకు స్ఫూర్తినీ, ఉత్తేజాన్నీ కలిగించింది. అదే మనం ఇంకా పాడుకుంటూన్న ‘వందేమాతరం’ గీతం!

సంపుటి: 102

జనవరి '98

సంచిక : 1

విడిప్రతి : 6-00

సంవత్సర చందా:

72-00