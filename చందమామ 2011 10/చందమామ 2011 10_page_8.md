చందమామతో నా జ్ఞాపకాలు - 1

చందమామ చదవకుంటే..! కోకిలమ్మపాడకుంటే..!! నెమలిఈక చూడకుంటే...!!! నేతిగారె తినకుంటే...!!!! నీతికథలు వినకుంటే...!!!!!! ఏం జరుగుతుంది?

పక్షులకు, పశువులకు, మృగాలకు లేని ఒక ప్రత్యేకత మానవునికి ఉంది. అదే విచక్షణ. ఏది మంచి? ఏది చెడు? అని చెప్పగలిగిన శక్తి ఒక్కమనిషికే ఉన్నది. తతిమ్మా జాతులంతా స్వాభావికంగా ప్రవర్తిస్తూ ఉంటాయి. మానవుడు సంఘజీవి. తోటివారిపట్ల ఎలా నడచు కోవాలి? ఇతరులు ఏవిధంగా ఉంటే మనకు సంతోషం? అనేవి నేర్పేవే నీతికథలు.

‘పంచతంత్ర’ కథలను రాజుగారి సోమరిపోతు పుత్రులు విని ఉత్తములైనారు. కథలు ఎటువంటివారినైనా ఆకర్షిస్తాయి. మంచి మార్గాన్ని చూపిస్తూనే.. దుర్మార్గులు, దుష్టులు, ధర్మ బ్రష్టులు, ఏవిధంగా అపకీర్తి పొందారో భారత, రామాయణాలు చెప్తాయి. విష్ణుశర్మ చెప్పిన కథల్లో పక్షులు, పశువులు నిజంగా మాట్లాడతాయా లేదా అనేది ప్రశ్న కాదు, వాటి సంభాషణ ద్వారా మనం ఏమి నేర్చుకోవాలి అనేదే ప్రశ్న. ఆకోవకు చెందినదే మన ‘అందాల చందమామ.’

గోరుముద్దలు పెడుతూ మంచి బుద్ధులు నేర్పుతుంది అమ్మ. పసిపిల్లలకు మంచి చెడులు నేర్పుతూ నీతిముద్దలు పెడుతుంది చందమామ. అందుకనే ఆబాల గోపాలమూ మెచ్చేపత్రిక ముఖ్యంగా పిల్లలకు నచ్చేపత్రిక. వెలసులభము. ఫలమధికము. ఇలా ఎంతైనా వ్రాయవచ్చు. చదివితే కథలెంత మధురమో, చిత్రాలు చూస్తే కళ్ళకు, మనస్సుకు అంత ఆనందం. చందమామ పత్రికను చూడగానే కొనని వారుండరు. అది అందించే పటిక బెల్లాన్ని తినని వారుండరు.

మా అబ్బాయి, అమ్మాయి, పసివాళ్ళుగ ఉన్నపుడు ‘శిళ్ళంగేరి గ్రామంలో...’ అని మొదలయ్యే కథలు చదువుతూ, రాత్రి నిద్రించేవారు. ఇపుడు అమ్మాయికి 37 ఏళ్ళు, అబ్బాయికి 35 ఏళ్ళూ, ఇద్దరూ సాఫ్ట్‌వేర్ ఇంజనీర్టే, ఐనా ఈనాటికీ చందమామ చదవాల్సిందే! అమెరికా చికాగోలో ఉంటున్న మా అబ్బాయి సైతం మొన్న బెంగుళూరు వచ్చినపుడు ‘శిళ్ళంగేరి’ రచయిత, కోలార్ కృష్ణయ్యర్ గారి కథల గురించీ మాట్లాడుకున్నాం.

నేను ముఖస్తుతికి ఈమాటలు అనడంలేదు. ఆ అమృతాన్ని గోలుతూ, అనుభవిస్తూ, వ్రాస్తున్న మాటలివి. చిన్నపిల్లలతోపాటుగా పెద్దలకూ మానవత్వపు విలువలను, మంచి తనాన్నీ, సద్గుణాలనూ గుర్తుచేసే పత్రిక చందమామ.

అప్పటినుండీ (1947) ఇప్పటివరకూ నిరాటంకంగా, నిర్విరామంగా, పత్రికకై చేస్తున్న కృషికి, సంపాదక వర్గానికీ, సహకరించే సిబ్బందికీ సవినయంగా నమస్సుమాంజలులు సమర్పిస్తున్నాను.

చంద్రునికాంతి లోకానికి అందినంతకాలం ‘చందమామ’ పత్రిక నిలవాలని, నిత్యం వెలగాలనీ, ఆశిస్తూ, ఆశీర్వదిస్తూ ముగిస్తున్నాను.

– ఆదూరి శ్రీనివాసరావు, లెక్చరర్, సత్యసాయి ఇన్‌స్టిట్యూట్, బెంగళూరు