అట్టమీది బొమ్మ

దీపావళి - దీపాల పండుగ

మనదేశంలో సకల జనులూ సంబరంగా జరుపుకునే దీపావళి పండుగను వర్ణిస్తున్న చిత్రాన్ని ఈ నెల అట్టమీది బొమ్మగా మీరు చూడవచ్చు. ప్రజలు జరుపుకుంటున్న పండుగలన్నీ ఏక సూత్రత కలిగి ఉండటమే మన దేశ విశిష్టత. దక్షిణ భారతదేశంలో శ్రీకృష్ణుడు, సత్యభామ-భూదేవి అవతారం- చేత నరకాసురుడు వధించబడిన ఘటనను సూచిస్తూ దీపావళి జరుపుకుంటారు. అదే ఉత్తర భారతదేశంలో అరణ్యవాసం నుంచి సీతారాములు తిరిగి రావడానికి గుర్తుగా దీపావళిని జరుపుకుంటారు.

పండుగలను ఇలా విభిన్న అర్థాలతో జరుపుకోవడం కూడా మన దేశ సాంస్కృతిక సుంపస్మతకు నిదర్శనం. ప్రతి సంవత్సరమూ పండుగలను ఒకేలా జరుపుకుంటుంటాము కాని విభిన్న ప్రాంతాల్లో విభిన్న ఉపకథల నేపథ్యంలో ఇవి జరుగుతుంటాయి. ఇవి పండుగలకు మరింత వన్నె తెస్తూ సంతోషం కలిగిస్తుంటాయి.

1951 నవంబర్లో చందమామ సంపాదక బృందం హిందీ చందమామకోసం మాత్రమే దీపావళి సంచికకు ప్రత్యేక చిత్రాన్ని తీసుకురావాలని నిర్ణయించింది. అప్పట్లో చందమామ కార్యాలయంలో పనిచేస్తున్న చిత్రకారులు శ్రీ ఎంటివి ఆచార్యను ఈ ప్రత్యేక చిత్రం గీయవలసిందిగా కోరారు. తెలుగుతో సహా ఇతర భాషల చందమామ సంచిక లన్నింటిలో, దేవుడి అనంత రూపాలను నారదుడు దర్శిస్తున్న దృశ్యాలతో కూడిన ముఖ చిత్రం నాటి దీపావళి సంచికలో వేశారు. ప్రస్తుత పద్ధతికి భిన్నంగా ముఖచిత్రం మీద ఉండే చందమామ పేరును కూడా ప్రతి భాషలోని ప్రతి సంచికలోనూ అప్పట్లో చిత్రకారులే ముఖచిత్రంలో భాగంగా విడివిడిగా చేత్తో రాసేవారు. అయితే అప్పట్లో హిందీ చందమామలో మాత్రమే వచ్చిన ఈ దీపావళి ప్రత్యేక చిత్రంలోని హిందీ చందమామ పేరును ఇప్పుడు తొలగించి, ఆయా భాషల చందమామల పేర్లను కొత్తగా జతపర్చాము.

ఆరోజుల్లో ప్రజలు గడిపిన జీవితంలోని నిరాడంబరతను, తల్లీ పిల్లలు దీపావళిని జరుపుకుంటున్న ఆనంద క్షణాలను ఎంటివి ఆచార్యగారు ప్రతిభావంతంగా ఈ ముఖచిత్రంలో చిత్రించారు. తల్లీపిల్లలది స్వల్ప సంతోషమే కాని దానికి వెలకట్టలేము.

హిందీ చందమామలో మాత్రమే వచ్చిన ఆనాటి ఈ ముఖచిత్రాన్ని 2011 అక్టోబర్ దీపావళి సంచిక ముఖచిత్రంగా 12 భాషల చందమామల్లో తిరిగి ముద్రించటమైనది.

ఈ చిత్రం పాఠకులను అలరిస్తుందని భావిస్తున్నాము.

చందమామ పాఠకులందరికీ దీపావళి హార్ధిక శుభాకాంక్షలు.