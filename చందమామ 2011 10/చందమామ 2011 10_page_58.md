విక్రమకేసరీ అతడి అనుచరులూ కామాఖ్యపురం చేరి, ఒక సత్రంలో బస చేశారు. ఆ సమయాన పట్టణంలో దేవీ ఉత్సవాలు జరుగుతున్నవి. అవి చూసేందుకు చుట్టుపక్కల పదీ పన్నెండు కోసుల దూరం నుంచీ కూడా జనం వస్తున్నారు. వీళ్లలో అనేక తెగలవాళ్లూ, జాతులవాళ్లూ ఉన్నారు. బ్రహ్మపుత్రా నదీ లోయల్లో దారి చూపేందుకు నమ్మకష్టుడైన వాడికోసం వెతకడానికి ఇది మంచి అదునుగా శిఖి ముఖికి తోచింది. అతడు విక్రమకేసరినీ, తతిమ్మా యువకుల్నీ వెంటబెట్టుకుని ఉత్సవం జరుగుతున్న ప్రాంతానికి బయలుదేరాడు. వీధులకు ఇరువైపులా చిన్న చిన్న దుకాణాలు అనేకం వాళ్లకంటబడినై. ఆ దుకాణాల్లో ఏనుగు దంతంతో చేసిన

రరకరకాల వస్తువులూ, పాలరాతితో చెక్కిన విగ్రహాలూ, జంతు చర్మాలతో తయారైన సామగ్రులూ అమ్ముతున్నారు.

నలుగురు యువకులూ ఆ దుకాణాల్లోని విచిత్ర వస్తువులను చూస్తూ... ముందుకు కదిలారు. వాళ్లకు ఒక వీధి మలుపున ఏనుగు చర్మాలు పరుచుకుని వాటి మీద మానవాస్తికలు పెట్టుకు కూర్చున్న ఒక జ్యోతిష్కుడు కనిపించాడు. పెద్ద గడ్డం, జడలు కట్టిన తలవెంట్రుకలతో ముఖాన ఎర్రని పెద్ద కుంకుమ బొట్టుతో, అతడు చూపరుల్ని బాగా ఆకర్షిస్తున్నాడు. శిఖిముఖీ వాళ్లూ అతడి కేసి ఓ క్షణకాలం చూసి ముందుకు కదలబోయేంతలో, జ్యోతిష్కుడు, ‘శూరసేన దేశపు కేసరీ, ఆగు! ఒక్కమాట’ అన్నాడు పెద్దగొంతుతో.