కెరీర్ అంటే?

ఎప్పుడు విమానం ఎక్కినా నా మనసులో కొన్ని సందేహాలు పుడుతూనే ఉంటాయి. విమానం నడపడం పైలట్ ఎలా నేర్చుకుంటాడు? నాన్న కారుకు లైసెన్స్ ఉన్నట్లుగా పైల ట్‌కు కూడా లైసెన్స్ ఉంటుందా? ఇలాంటి అనేక ప్రశ్నలు నా మనస్సును తొలుస్తుంటాయి. నేను ఒక కెరీర్ సలహాదారుని కలిసి వీటిపై నా సందేహాలు తీర్చుకున్నాను.

పైలట్‌గా కెరీర్ ఎంచుకోవడం చాలా ఉద్వేగంతోనూ, గొప్ప అనుభూతితోనూ ఉంటుందని ఆమె నాతో చెప్పింది. పైలట్‌గా కెరీర్ ఎంచుకోవాలంటే అవసరమైన అనేక నైపుణ్యాల గురించి కూడా ఆమె వివరించింది. విమాన పైలట్లు వృత్తి నైపుణ్యం కలవారు. పలురకాల విమానాలు, హెలికాప్టర్లను నడపడంలో వీరు కఠిన శిక్షణ పొంది ఉంటారు. వృతినిపుణుడైన పైలట్ సామర్థ్యాలు విమానాన్ని నియంత్రించడం, సంక్లిష్ట పరిస్థితులలో సరైన నిర్ణయాలు తీసుకోవడంతో ముడిపడివుంటాయి. ఎందుకంటే ఇలాంటి సందర్భాలలో సమయం చాలా విలువైనది. ప్రయాణీకుల భద్రతకు పైలటే పూర్తిగా పూచీపడాలి. చాలామంది పైలట్లు వాణిజ్య విమానాలను నడుపుతుంటారు. కొంతమంది పైలట్లు అర్ధ రాత్రి సరుకుల రవాణాకు విమానాలు, సరుకుల విమానాలను స్వంతంగా నిర్వహించే సంస్థలు, కార్పొరేషన్లలో కూడా పనిచేస్తుంటారు.

పైలట్ మానసికంగా, శారీరకంగా స్వస్థుడై, అప్రమత్తతో వ్యవహరించాలి. చక్కని కంటి చూపుతో, చురుకైనమనస్సును కలిగి ఉండాలి. మారుతున్న పరిస్థితులపై సత్వరం స్పందించడానికి సిద్ధంగా ఉండాలి. ఆత్మవిశ్వాసాన్ని, స్వీయ నాయకత్వ, సాంకేతిక నైపుణ్యాలతో వ్యవహరించాలి.

పైలట్ శిక్షణ పొందేందుకు కనీస వయో పరిమితి 17 సంవత్సరాలు. అభ్యర్థి ప్లస్ టూ సరి సమాన విద్యను కలిగి ఉండాలి. భౌతికశాస్త్రం, గణితశాస్త్రం సబ్జెక్టులు చదివి ఉండాలి. పౌర విమానయాన శాఖ డైరెక్టరేట్ జనరల్ నిర్దేశించిన వైద్య ప్రమాణాలను అందుకోగలగాలి. పైలట్ శిక్షణ లేదా వాణిజ్య పైలట్ లైసెన్స్ పొందడానికి కనీసం 25 లక్షల రూపాయల వరకు ఖర్చవుతుంది. ఎగురుతున్న విమానంలో 200గంటల శిక్షణ, పౌరవిమానయాన శాఖ డైరెక్టరేట్ జనరల్ నిర్వహించే థియరిటికల్ పరీక్షలు కూడా దీంట్లో భాగమై ఉంటాయి. భారతదేశంలో పైలట్ శిక్షణ పూర్తికావడానికి కనీసం 15-18నెలల సమయం పడుతుంది. - సాయి