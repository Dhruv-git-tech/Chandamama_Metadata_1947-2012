ఆశ – నిరాశ

అగ్రహారంలో పక్క పక్క ఇళ్లలో ఉండే రంగనాథం, రామనాథం మంచి మిత్రులు. రంగనాథానికి ఒక కొడుకు, కూతురూ ఉన్నారు. రామనాథానికి ఒక కూతురు ఉంది. ఇద్దరూ వ్యవసాయం చేసేవారు. రంగనాథం కొడుకు చదువుకుని ఉద్యోగ ప్రయత్నాలు మొదలు పెట్టాడు. నగరంలో దాదాపుగా ఒక ఉద్యోగం ఖాయమైంది. కాని ఎందువల్లో చివరినిమిషంలో తప్పిపోయింది.

ఇంకొన్ని రోజులకు రంగనాథం కూతురు చంద్రమతికి పెళ్లి చూపులు జరిగాయి. మగపెళ్లివారికి చంద్రమతి నచ్చింది. ఆమెతో వివాహసంబంధం తమకు సమ్మతమేనని చెప్పి వెళ్లారు. తర్వాత నాలుగు రోజులకు చంద్రమతిని పెళ్లి చేసుకోబోవడం లేదని వారు మధ్యవర్తితో కబురు చేశారు. అయినా ఈ రెండు సంఘటనలకీ రంగనాథం బాధపడు తున్నట్లుగా రామనాథానికి కనపడలేదు.

ఇక రామనాథం కూతురు పద్మావతికి కూడా పెళ్లిచూపులు జరిగి పిల్ల బాగా నచ్చిందని చెప్పి వెళ్లారు మగపిల్లవాడి తల్లిదండ్రులు. నిశ్చితార్థం కూడా అయింది. కానీ ఒక రోజు వారు రామనాథం సంబంధాన్ని వదులుకుంటున్నట్లు కబురు చేశారు. కూతురి పెళ్లి జరుగుతుందని ఆశతో ఉన్న రామనాథం ఆ వార్తవిని దుఃఖపడ్డాడు. రంగనాథం మిత్రుడిని ఓదార్చాడు.

‘నీకూ ఇలాగే జరిగినా నువ్వు బాధపడకుండా ఎలా ఉన్నావో అర్థం కాలేదు,’ అన్నాడు రామనాథం మిత్రుడితో. రంగనాథం నవ్వి, ‘ఆశపడినప్పుడే దుఃఖం కలుగుతుంది. నేను పని ప్రారంభించినప్పుడు ఆ పని జరక్కపోయినా, బాధపడకూడదని ముందుగానే అనుకుంటాను. అందుకే బాధనిపించదు. నువ్వలా కాదు. ఆశపడతావు. ఆశించినది జరక్కపోతే బాధపడతావు. దుఃఖమనేది నిరాశను వెన్నంటే ఉంటుంది’ అన్నాడు.

– ప్రతాప రవిశంకర్