తాటిచెట్టు - గడ్డిపోచ

ఒక అడవిలో తాటిచెట్టు గడ్డిపోచ ప్రక్క ప్రక్కనే ఉంటుండేవి. తాటి చెట్టు ఎప్పుడూ గడ్డిపోచతో ‘ఓయ్! గడ్డిపోచా, నీవు ఎప్పుడు నేలనే అంటిపెట్టుకొని ఉంటావేం ? నేను చూడు ఎంత బలంగా పొడవుగా ఉన్నానో ! అయినా నీకు, నాకు సామీప్యమేమిటి!’ అంటూ పరిహాసం చేస్తూ ఉండేది.

దానికి సమాధానంగా గడ్డిపోచ ‘ఓ తాటిచెట్టూ! నీవే గొప్పవాడివని విర్రవీగకు ఎంత చెట్టుకు అంతగాలి అని పెద్దవాళ్ళు చెప్పారు. నాకుండే బలం నాకూ ఉందిలే!’ అనేది.

ఒకసారి కుండపోతగా వర్షం కురవనారంభించింది. గడ్డిపోచ నీటిలో మునిగిపోయింది.

దాన్ని చూసి తాటిచెట్టు, ‘గడ్డిపోచా! నేనూ బలవంతుడినే అని వాదించేవాడివి కదా. ఇప్పుడు ఏమయింది నీ బలం’. అని పకపక నవ్వింది.

కొన్ని రోజులు గడిచాయి. గడ్డిపోచ నిలదొక్కుకుంది.

మరికొంతకాలానికి ఒకనాడు ఈదరగాలులు వీచసాగాయి. ఉరుములు మెరుపు లతో వర్షం పడసాగింది. ఆ ఈదురుగాలుల తాకిడికి తాడిచెట్టు నేలకూలింది.

అప్పుడు గడ్డిపోచ విచారవదనంతో ‘అయ్యో, మిత్రమా, చూశావు గదా నీ బలం ఏపాటిదో. ఒక్క ఈదురు గాలికి నేల కూలిపోయావు. నేను వర్షానికి పడిపోయినా, తిరిగి యధాస్థితికి వచ్చాను. ఒక్క విషయం తెలుసుకో. క్రింద పడినవారిని, పైకి రమ్మని ప్రోత్సహించాలి. చేతనయితే తనకు తోచిన సహాయం, సలహా ఇవ్వాలి. అంతేగాని పరిహాసించగూడదు’. అంటూ మందలించింది.

‘జౌను, నువ్వు చెప్పిందే నిజం, నన్ను క్షమించు’. అంటూ తాటిచెట్టు ప్రాణాలు వదిలింది.

- ఎ. రాంబాబు