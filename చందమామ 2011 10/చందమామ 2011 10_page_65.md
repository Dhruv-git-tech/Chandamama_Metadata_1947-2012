తెలివైన కోతి

ఒక కోతి నది అవతల ఉన్న అరణ్యానికి వెళ్ళేందుకు బయలుదేరింది. కాని నది నిండుగా ప్రవహిస్తున్నది. అందులో చాలా మొసళ్లు కూడా తిరుగుతున్నాయి.

కోతి కొంచెం సేపు ఆలోచించి, నది ఒడ్డునే ఉన్న ఒక మొసలిని ‘మిత్రమా, కులాసాయేనా?’ అని అడిగింది.

‘ఓ కులాసాయే,’ అంటూ మొసలి తోక ఆడించింది.

‘కుటుంబంలో అందరూ కులాసాగా ఉన్నారా? ఎలా అయినా, నా కుటుంబం అంత పెద్దది కాదనుకుంటాను నీ కుటుంబం. మేం వందమందిమి!’ అన్నది కోతి.

‘మేం అంతకంటే ఎక్కువే!’ అన్నది మొసలి గర్వంగా.

‘అసంభవం, నేను నమ్మను,’ అంటూ కోతి కిచకిచలాడింది.

‘నమ్మవా? అయితే మా వాళ్లందర్నీ పిలుస్తాను ఉండు,’ అంటూ మొసలి తన భార్యల్నీ, కుమాళ్లనీ, కూతుళ్ళనీ, అల్లుళ్లనీ అందర్నీ కేకవేసింది.

కేక వింటూనే బిలబిలమంటూ నదిలో ఉన్న మొసళ్లన్నీ పైకి తేలాయి.

కోతి తలాడిస్తూ, ‘అన్నీ కలిపి యాభై కంటే ఎక్కువ ఉన్నట్లు లేదు’, అన్నది.

‘నువు పారపడుతున్నావు. లెక్క పెట్టుకు చూడు,’ అన్నది మొసలి.

కోతి నది ఒడ్డునే ఉన్న మొసలి వీపు మీదికి ఎక్కి, ‘ఒకటి, రెండు, మూడు,’ అంటూ ఒకదానిమీదినుంచి మరోదాని వీపుమీదికి ఎగురుతూ, నది అవతలి ఒడ్డుకు ఒక దూకు దూకి, ‘మీ అందరికీ చాలా కృతజ్ఞుణ్ణి. నది దాటేందుకు నాకు, భలే వంతెన అమర్చి పెట్టారు!’ అని అడివిలోకి పరిగెత్తింది.