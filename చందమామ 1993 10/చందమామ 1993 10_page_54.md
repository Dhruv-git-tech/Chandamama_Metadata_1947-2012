“భోజనం చెయ్యి: ఇంకేమన్నా కావాలంటే ఆ పక్కన కుండల్లో ఉన్నాయి, కావలసినన్ని తీసుకో,” అని గంగమ్మ అవతలికి వెళ్ళిపోయింది. దుప్పటి కప్పుకుని వచ్చినవాడు తన భర్తే అనుకున్నదామె. భర్త మంచం చికట్లో తెలియగలందులకు ఆమె కుంపటి ఉంచింది. ఆ సంగతి ఆమె తన భర్తకు చెప్పలేదు. ఆమె తిన్నగా వెళ్ళి గుమ్మం వద్ద కాపలా కూర్చున్నది.

తన చెల్లెలు ఎంతో ప్రేమతో పెట్టిన భోజనం గదా అని అనంతయ్య కడుపు నిండా తిని, చెయ్యి కడుక్కున్నాడు. కుండల్లో నుంచి తనకు కావలిసినంత తీసుకోమన్నది గదా అని, తన దుప్పటి పరిచి, ఆమె చూపిన కుండలను అందులో బోర్లించాడు. అందులో బియ్యమూ, పిండి వంటలూ, ఇంకేవేవో ఉన్నాయి. అన్నిటినీ మూట గట్టుకుని, అనంతయ్య తన చెల్లెలిని కేక వేస్తే బావగారు లేస్తాడని భయపడి, దాడ్డి దారిన బయటికి వచ్చి, సంతోషంగా ఇంటి దారి పట్టాడు.

మరి కాస్సేపటికి గంగమ్మ భర్త నిద్రలేచి, తన భార్య భోజనానికి పిలవనందుకు మండిపడి, “ఒసే, భోజనమేదే?” అని కేక పెట్టాడు.

“భోజనం చేస్తివిగా? ఇంకా ఏమిటా కేకలు?” అన్నది గుమ్మంలో కూర్చున్న గంగమ్మ.

భర్త మరింత మండిపడి గంగమ్మను నాలుగు తన్నాడు.

జరిగిన మోసం బయటపడింది.

“అసలు నుచ్చు కుంపటి ఎందుకు మార్చాలీ?” అన్నది గంగమ్మ.

“నా ఇష్టం. సొంత అన్నకు తిండి పెట్టని దానివి, రేపు నావాళ్ళు వస్తే కూడా ఇంతే చేస్తావు. పో, బయటికి,” అని భర్త గంగమ్మను బయటికి గెంటి తలుపేసుకున్నాడు.

అనంతయ్య తన చెల్లెలు ఇంటి నుంచి తెచ్చుకున్న బియ్యంలో రూపాయలుండటం చూసి, తన చెల్లెలి ప్రేమను తెగ మెచ్చుకుని, ఆ డబ్బుతో బండీ, ఎడ్లూ కొని సంతోషంగా ఉన్నాడు.