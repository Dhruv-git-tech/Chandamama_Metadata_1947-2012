మా రాజు మహేంద్రసింహుడి దగ్గరికి తీసుకు వెళతాను,” అని ఉత్తుంగుడికి చెప్పి, లోపలి తలుపు తట్టాడు కాబూయీ.

ఇంటి లోపలి నుంచి ఆ స్త్రీ అక్కడికి వచ్చింది. కాబూయీ ఏదో చెప్పాడు. ఆమె లోపలికి వెళ్ళి మరుక్షణమే ఆహార పదార్థాలు తెచ్చి ఉత్తుంగుడి ముందు ఉంచింది. ఆమెవెంట మరొక యువతి కూడా వచ్చింది. పాత్రలను ఉంచి ఆమె లోపలికి వెళుతుండగా కాబూయీ ఆమెను ‘చిత్రా’ అని పిలిచాడు. ఆమె ఆగి, “పిలిచారా,” అంటూ కాబూయీ కేసి తిరిగింది.

“అవును, ఇలా రా,” అని కాబూయీ ఉత్తుంగుడి కేసి తిరిగి, “ఈమె మా కూతురు,

చిత్ర,” అని చెప్పి చిత్ర కేసి తిరిగి, “మిగతా వాళ్ళెక్కడ?” అని అడిగాడు.

ఆమె తలుపును చిన్నగా రెండు మూడు సార్లు తట్టింది. లోపలి నుంచి ఐదుగురు యువతులు అక్కడికి వచ్చారు.

కాబూయీ ఉత్తుంగిడితో, “వీళ్ళందరూ చిత్ర స్నేహితురాళ్ళు,” అని చెప్పి వాళ్ళ కేసి తిరిగి, “ఈ పూలను పడవ నుంచి ఎందుకు తెచ్చారు?” అని అడిగాడు.

“పువ్వులు చాలా అందంగా ఉన్నాయి. మంచి వాసన వేస్తున్నాయి. అందుకే తీసుకు వచ్చాము,” అన్నారు వాళ్ళు ఉత్తుంగుడి కేసి తదేకంగా చూస్తూ.

“సరే లోపలికి వెళ్ళండి,” అన్నాడు కాబూయీ.

“అలాగే!” అంటూ ఆ యువతులు లోపలికి వెళ్ళారు.

భోజనం చేసి కాబూయీ, ఉత్తుంగుడూ రాజదర్శనానికి బయలుదేరారు. కాబూయీ భార్యా, కూతురూ వాళ్ళను వాకిలి వరకు వచ్చి సాగనంపారు.

గూడెం దాటగానే కాబూయీ, తన చేతి లోని పూలకట్టను ఉత్తుంగుడి చేతికిచ్చి, “ఇది నీ దగ్గరే ఉంచు,” అని ముందు నడవ సాగాడు.

ఆ పూలను తీసుకుని ఉత్తుంగుడు కాబూయీ వెంట మౌనంగా నడవ సాగాడు. వాళ్ళు అలా చాలా దూరం వెళ్ళి ఎగుడు