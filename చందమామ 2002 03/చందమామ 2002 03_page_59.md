మనుషులు కన్నప్ప ఇంటిమీద ఒక కన్ను వేసి ఉంచారు. తెల్లవారేసరికల్లా కట్టకట్టుకు వచ్చి, కన్నప్ప ఇంటితలుపు తట్టారు. కన్నప్పకు వలలో చిక్కుకున్నట్టయింది. డబ్బు లివ్వకుండా వాళ్ళ కంటబడితే, దేహశుద్ధి చేస్తారేమో అని భయపడ్డాడు. భార్యతో, “నేను అటకమీదికి ఎక్కి దాక్కుంటాను. వచ్చిన మొరటు వెధవల్ని తిప్పి పంపడానికి ప్రయత్నించు,” అంటూ గబగబా అటక పైకి ఎక్కాడు.

కన్నప్ప కొడుకు దీన్నంతా గుడ్లప్పగించి చూస్తున్నాడు.

వడ్డీవ్యాపారి వెంట వచ్చిన మనుషుల ఓర్పు నశించింది. తలుపును దబదబా బాదసాగారు. కన్నప్ప భార్య తలుపు తెరిచి, పెలుపలికి చూస్తూ, “ఎవరు మీరు? ఎందు కలా తలుపును విరగబాదుతున్నారు?” అన్నది కోపం నటిస్తూ.

“మేము ఎవరమా? నీ భర్తను పిలువు చెబుతాడు వివరంగా,” అన్నాడు వడ్డీవ్యాపారి వెటకారంగా.

“ఆయన ఇంట్లో లేరు! కావాలంటే మీరే వచ్చి లోపల చూసుకోండి!” అన్నది కన్నప్ప భార్య తొణక్కుండా.

వడ్డీవ్యాపారితోపాటు ఆయన మనుషులు ఇంట్లోకి జొరబడి కన్నప్పకోసం ఇల్లంతా వెతకసాగారు. వాళ్ళ వెంటే కన్నప్ప కొడుకు కూడా వెళ్ళాడు. వాళ్ళ కంటికి కన్నప్ప కొనిపించ లేదు. తన తండ్రీ, వాళ్ళూ దాగుడుమూత లాడుకుంటున్నారని అనుకున్నాడో ఏమో, కన్నప్ప కొడుకు తన తండ్రికి సాయం చేద్దా మని, ఉన్నట్టుండి, “మా నాన్న అటకపై లేరు!” అన్నాడు.

వడ్డీవ్యాపారి తల పైకెత్తి అటక కేసి ఒక్క క్షణం చూసినవ్వాడు. అదే నవ్వుతో అమాయక మైన ఆ బిడ్డముఖంచూసి, వాడిబుగ్గగిల్లాడు. అసలు విషయం గ్రహించి ఫక్కున నవ్వాడు. ఆ తరవాత కన్నప్ప భార్యతో, “మొదట నీ భర్తను కిందికి దిగి రమ్మను. బాకీ తీర్చడానికి నేను మరొకనెల రోజులు గడువిస్తున్నానని చెప్పు,” అంటూ ఇంటి బయటకు నడిచాడు. ఆయన మనుషులు కూడా ఆయన వెంట నడిచారు.

ఆ ఇంటి వాకిలి దాటి వడ్డీవ్యాపారి తిన్నగా వీధిలో అడుగుపెట్టాక, భుజాలు ఎగురవేస్తూ, “మా నాన్న అటకపై లేరు! మా నాన్న అటకపై లేరు!” అంటూ నవ్వుతూ నడవసాగాడు.