ఒకటి రెచ్చిపోయి, అతడికేసి ముందుకు దూకింది. అదే అదనుగా జయశీలుడు ముందుకొక అడుగువేసి, పులి గుండెల్లో కత్తిని బలంగా గుచ్చాడు.

ఆ దెబ్బకు కిందపడి గిలగిల కొట్టు కుంటున్న తనతోటి పులిని చూసి, రెండవ పులి ఒక్కొక్క అడుగే వెనక్కు వేస్తూ, తెరిచి వున్న బోనులోకి బాణంలా పోయి పడింది. ప్రాకారంపై నుంచి కనకాక్షరాజుతోపాటు అందరూ హర్షధ్వానాలు చేశారు.

మంగళవర్మ అప్పటిగాని మూసిన కళ్ళు తెరవలేదు. అతడు చచ్చిపడివున్న పులినీ, బోనులోకి పోయి కోపంగా గుర్రుపెడుతున్న పులికేసీ ఓమారు చూసి, తలపైకెత్తి కనకాక్ష రాజుతో, “మహారాజా, ఈ కత్తికి అమోఘశక్తు లున్నమాట నిజం! దురదృష్టవశాత్తు, అది నా చేతినుంచి జారి కిందపడింది. అందువల్ల దాని శక్తిని నేను నిర్ణయించలేకపోయాను.

జయశీలుడు ఆ పని గొప్పగా చేశాడు,” అన్నాడు.

“లెస్స పలికితివి, మంగళవర్మా! అదృష్టు వంతుడివి. భుజంమీద తగిలింది చాలా స్వల్ప గాయంలా వుంది,” అంటూ మంత్రి ధర్మమిత్రుడు చిన్నగా నవ్వాడు.

“నేను ముందే చెప్పాను. ఆ కత్తిని కాలుడు స్వయానా దీవించి, జయశీలుడికి ఇచ్చాడు. దానితో కావాలనుకుంటే- అంతో ఇంతో నా సాయంకూడా వుంటే ప్రపంచాన్నే జయించగలడు!” అన్నాడు సిద్ధసాధకుడు పరమానందభరితుడైపోతూ.

“కానీ, అంత శక్తులుగల కత్తే, మంగళ వర్మచేతిలో వుండగా పులిని కూడా చంపలేక పోయింది!” అన్నాడు కనకాక్షరాజు చిరాకు పడుతున్నట్టు.

మంత్రి ధర్మమిత్రుడు ప్రాకారం మీది నుంచి వంగి చేయిచాచి జయశీలుడితో,