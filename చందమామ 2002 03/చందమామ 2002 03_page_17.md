25- ఏళ్ళనాటి చందమామ కథ

మారిన సన్యాసి

భార్యా, ఇద్దరు పిల్లలూగల రామయ్యకు సన్యాసం పుచ్చుకోవాలన్న చిత్రమైన కోరిక పుట్టింది. తమను వదిలి వెళ్ళిపోవద్దని భార్య ఎంత బతిమాలినా రామయ్య వినలేదు.

“సన్యాసానికి అందరూ అర్హులుకారు. నీ పిల్లలు మరీ చిన్నవాళ్ళు. వాళ్ళకు ఒక దారి చూపించే భారం నీమీదే ఉన్నది గదా!” అని నలుగురూ చెప్పారు. రామయ్య వాళ్ళ మాటలూ లక్ష్యపెట్టలేదు.

ఒక ఉదయం రామయ్య ఇల్లు వదలటానికి సిద్ధమవుతూండగా, “అంత చద్ది అన్నం మూటగట్టి ఇస్తాను. తీసుకు వెళ్ళండి,” అన్నది భార్య.

రామయ్య భార్య ఇచ్చిన మూట తీసుకుని బయలుదేరి, మధ్యాన్నందాకా నడిచి, ఒక చెట్టుకింద కూర్చుని, మూట విప్పాడు. మూటలో ఉన్నది రంపపు పాట్టు.

పట్టరాని కోపంతో రామయ్య ఇంటికి తిరిగి వచ్చి, భార్యమీద విరుచుకుపడ్డాడు.

“సన్యాసికి బంధాలూ, కోరికలూ ఉండరాదు, నిగ్రహం ఉండాలి,” అన్నది భార్య. వెంటనే రామయ్య సన్యాసం పుచ్చుకునే ఆలోచన మానుకున్నాడు.