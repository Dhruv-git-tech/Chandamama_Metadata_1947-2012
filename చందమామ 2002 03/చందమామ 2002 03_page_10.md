# మాయాసరోవరం

## 2

[జయశీలుడు ఒక రాత్రివేళ ఆర్తనాదాలు విని నిద్రలేచి, శ్మశానంలో ఒక వింత ఆకారం తల నరికి, సిద్ధసాధకుణ్ణి రక్తించాడు. తరవాత అతడు దాపులనున్న ఒక ఇంటికి వెళ్ళి, ఆ ఇంటి యజమానురాలైన వృద్ధురాలితో మాట్లాడుతూండగా, హిరణ్య నగర రక్షకుడు, ఇద్దరు మనుషులతో వచ్చి, తలుపు తెరవమంటూ కేకపెట్టాడు. తరవాత-]

వృద్ధురాలు తలుపుదగ్గరకు పోయి ఆగి, జయశీలుణ్ణి, “నాయనా, నీవేదైనా పెద్దనేరం చేసి తప్పించుకోవడానికి, రాజభటులకు దొరక్కుండా పారిపోతున్నవాడివి కాదుగదా?” అని అడిగింది.

“అమ్మా, అలాంటి నేరం ఏమీ చెయ్యలేదు. బతుకుతెరువు కోసం దేశాలు పట్టుకుని తిరుగుతున్నవాణ్ణి, అంతే!” అన్నాడు జయశీలుడు.

వృద్ధురాలు తృప్తిగా తలాడించి గడితీసి, తలుపులు బార్లా తెరిచింది.

నగర రక్షకుడు ద్వారందగ్గరే ఆగి, “అమ్మా కాటికాపరి పెద్దకొడుకూ, ఒకసిద్ధసాధకుడూ తగవుపెట్టుకున్న కారణంగా నేను రావలసి వచ్చింది. ఇంతకు ముందు మీ ఇంటికి ఎవరైనా యువకుడు- నడుముకు కత్తితో, వచ్చాడా?” అని అడిగాడు.

ఆ వెంటనే జయశీలుడు బయటికి వచ్చాడు. అతణ్ణిచూస్తూనే కాటికాపరి కొడుకు కీమమంటూ వింతగా అరిచి, “అయ్యా, ఇతడే చచ్చిబతికిన నా తండ్రి తల నరికినవాడు!” అన్నాడు.

సిద్ధసాధకుడు అతడికేసే కోపంగా చూస్తూ, “ఒరే, వెధవా! చచ్చిన మనిషి తిరిగి బతకడం ఎక్కడైనా కద్దా? ఈ యువకుడు చంపింది, తన అమోఘశక్తులు గల కత్తితో నీ తండ్రి

‘చందమామ’