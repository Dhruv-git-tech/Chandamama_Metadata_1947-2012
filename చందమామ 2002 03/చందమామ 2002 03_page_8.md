# కుక్కలకు సన్మానం

రాజుగారిని కుక్క కరిచింది. క్రితం రోజు రాత్రి రాజుగారు మారువేషంలో, నగరసంచారానికి బయలుదేరినప్పుడు, ఈ దుర్ఘటన జరిగింది.

గుబురు మీసాలు, పెద్దతలపాగా, నుదుటిపై పెద్ద పులిపిరికాయతో, వీధిలో నడిచిపోతున్న రాజుగారిని దొంగలా భావించి, ఒక ఊరకుక్క ఆయనపై దాడిచేసి కాలును కరిచింది. రాజుగారు ఏదోవిధంగా అక్కడినుంచి తప్పించుకుని, రాజభవనం చేరాడు.

రాత్రికి రాత్రే వైద్యులు వచ్చి, కుక్కకాటుకు చికిత్స ప్రారంభించారు. ప్రమాదం తప్పిపోయింది.

తెల్లవారుతూండగా ఈ వార్త తెలిసిన సైన్యాధికారి, భయంతో గజగజ వణికిపోతూ, పరుగుపరుగున రాజభవనం చేరాడు. బిక్కమొహం మేసుకుని, రాజుగారి ఎదుట నిలబడి, “మన్నించండి, ప్రభూ! ఊరకుక్కల్ని ఎప్పటికప్పుడు పట్టి చంపవలసిన బాధ్యత సైనికులకప్పగించాను. కానీ పారబాటు జరిగింది. వెంటనే స్వయంగా నేనే బయలుదేరి, రాజ్యంలో ఊరకుక్క అనేదే లేకుండా చేస్తాను,” అన్నాడు.

రాజుగారు నవ్వి, “నీకు భుజబలమే కానీ బుద్ధిబలం లేదయ్యా! ఒక కుక్క నన్ను కరిచిందని రాజ్యంలోవున్న కుక్కలన్నింటినీ చంపుతానంటావా! అయినా, ఇందులో ఆ కుక్క తప్పేముంది. నా మారువేషం చూసి నన్ను దొంగనుకుంది, కరిచింది. నిజానికి దొంగల్ని పట్టుకోవడం కూడా సైనికుల పనే. అంటే, మనరాజ్యంలో సైనికుల పనికూడా కుక్కలే చేస్తున్నాయన్నమాట. అటువంటప్పుడు, ఆ కుక్కలకు సన్మానం చేయాలి గానీ, శిక్షించడం తప్పుకాదా!” అన్నాడు.

అవమానంతో తల వంచుకున్న సైన్యాధికారి, నగరంలో కాపలాను కట్టుదిట్టం చేసి, ఊరకుక్కలు కనబడకుండా చేశాడు.

— కుమారి కుంతల