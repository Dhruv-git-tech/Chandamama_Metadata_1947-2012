శివుడు కప్పల బెకబెక విని, “నేను వానలేకుండా చేశానుగదా, కప్పలకు నీళ్ళు ఎక్కడివి?” అని కళ్ళు తెరిచిచూశాడు.

శివుడు కళ్ళు తెరవగానే వర్షాలు ప్రారంభమయాయి. కాపులు పాలాలు దున్ని, నాట్లు వేశారు. శివభక్తులు మళ్ళీ పూజలు చేశారు. శివుడు ప్రత్యక్షమయాడు.

“పరమేశ్వరా, వర్షాలు కురిసి, కాపులు వ్యవసాయం ప్రారంభించారు. వాళ్ళ పాలాలు ఎప్పటికన్న కూడా పచ్చగా ఉన్నాయి. మునుపటికన్న ఈ ఏడు పంట మరింత హెచ్చుగా ఉండే లక్షణాలు కనబడుతున్నాయి,” అన్నారు శివభక్తులు.

“ఇల్లు అలకగానే పండగ అయిందా? వాళ్ళు ఎంతపెద్ద కుప్ప వేసినా కుప్పకు పుట్టెడు ధాన్యమే రాలేటట్టు నేను చూస్తాను,” అన్నాడు శివుడు.

వెంటనే శివభక్తులు ఊరిమీద పడి, “మీరు ఎంతపెద్ద కుప్ప వేసుకోండిగాక, కుప్పకు పుట్టెడు ధాన్యమే మీకు దక్కుడు,” అని కాపులను ఎద్దేవా చేశారు.

అప్పుడు కాపులు మళ్ళీ విష్ణువును పూజించి, ప్రత్యక్షం చేసుకుని, “స్వామీ, మేము ఎంత కుప్ప వేసినా కుప్పకు పుట్టెడే గింజలు రాలేటట్టు శివభక్తులకు శివుడు హామీ ఇచ్చాడు. మా గతి ఏంకాను?” అని అడిగారు.

“ఎకరానికి పది కుప్పలు వెయ్యండి,” అని సలహా ఇచ్చి విష్ణుమూర్తి అంతర్ధానమయాడు. కాపులు ఎకరానికి పది కుప్పలు వేసి, ఆ ఏడు ఎన్నడూ లేనంత పంట ఇళ్ళకు చేర్చుకున్నారు.

శివభక్తులు మరొకసారి శివుణ్ణి ప్రత్యక్షం చేసుకుని, “పరమేశ్వరా, ఈ ఏడు కాపులు ఎన్నడూ లేనంత ధనపంతులయారు,” అని మొరపెట్టుకున్నారు.

“నేనేం చెయ్యను? మీ నోట మాట దాగదు. మీరు బోళా మనుషులు. నేను మీకు చెప్పినది మీరు మరుక్కణమే వాళ్ళతో చెప్పేస్తిరి. అందుకే నేను ఎంత సహాయం చేసినా మీకు లాభించలేదు,” అని చెప్పి శివుడు అంతర్ధానమయాడు.