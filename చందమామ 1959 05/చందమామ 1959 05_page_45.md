చెడ్డస్వభావం

ఒక తేలు ప్రవాహాన్ని దాటవలిసి వచ్చింది, అది ఒక తాబేలుతో, “బాబ్బాబు, నన్ను ఎలాగైనా ఆవతలి ఒడ్డుకు చేర్చు,” అన్నది.

“నా వీపుమీద ఎక్కించుకుని అలాగే చేర్చుదునుగాని మధ్యలో నువు నన్ను కుట్టినట్టయితే నేను ముణిగిపోతాను,” అన్నది తాబేలు.

“నాకాపాటి జ్ఞానం లేదనుకున్నావా? నువు ముణిగితే నేనుమాత్రం ముణగనా?” అన్నది తేలు.

ఈ మాట నచ్చి, తాబేలు తేలును తన వీపున ఎక్కించుకుని ప్రవాహానికి అడ్డంగా ఈదసాగింది.

కాని మధ్యదారిలో తేలు తాబేలును కుట్టనేకుట్టింది. తాబేలు ముణిగి పోతూ, “నీ జ్ఞానం ఏమయింది? నన్ను కుట్టావుగదా, ఇద్దరమూ ముణిగి పోమా?” అన్నది ఆశ్చర్యంతో.

“ఆన్నా, నా జ్ఞానంలో లోపం ఏమీలేదుగాని, నా స్వభావం చాలా చెడ్డది. దాన్ని మార్చుకోలేక నిన్ను కుట్టాను. ఏంచేస్తాం?” అన్నది తేలు.