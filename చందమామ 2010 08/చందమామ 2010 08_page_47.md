ఈ రోజు నా పుట్టిన రోజు. పాద్దున్నే గుడికి వెళ్ళాము. ప్రసాదం ఎంత బావుందో. కానీ కొంచెమే ఇచ్చారు. హుండీలో ఎక్కువ డబ్బులు వేస్తే ఎక్కువ ప్రసాదం ఇస్తారేమో అనుకున్నాను.

సాయంత్రం మా ఇంట్లో పండగ. ఒక్కొక్కరే నా స్నేహితులందరూ వచ్చారు. పుట్టిన రోజు శుభాకాంక్షలు చెబుతూ బహుమతులు అందించారు. సాయంత్రమంతా ఎంతో సరదాగా గడిచిపోయింది. వెళ్ళేటప్పుడు అందరికీ గుర్తుగా చిన్న బొమ్మా, బుడగా ఇచ్చాము. అందరూ వెళ్ళాక బహుమతులు తెరిచి చూసుకున్నాను. రమణి అందరికంటే ఖరీదైన బహుమతి ఇచ్చింది. కావ్య ఏమో నాకిష్టమైన పుస్తకం ఇచ్చింది. గీత నా కోసం తనే ప్రత్యేకంగా మంచి బొమ్మ గీసి, వెనక, ప్రియమైన నేస్తానికి పుట్టిన రోజు శుభాకాంక్షలు అని రాసి ఇచ్చింది.

“అంత విలువైన బహుమతి ఇచ్చిన రమణికి కూడా మనం అందరిలాగే చిన్న బొమ్మ ఇచ్చాము, బావుంటుందా?” అన్నాను నేను.

అప్పుడు అమ్మఇలా చెప్పింది. “రమణి వాళ్ళు బాగా డబ్బున్న వాళ్ళు. వాళ్ళు అందుకే పెద్ద బహుమతి కొనగలిగారు. అదే మీ కావ్య, నీకు బాగా సన్నిహితురాలు కనుక నీకు ఏది ఇష్టమో తెలుసుకుని తీసుకువచ్చింది. ఇక గీత బొమ్మలు బాగా వేయగలదు కనక నీకు మంచి బొమ్మ వేసి ఇచ్చింది. మనమేమో, ఎవరు ఎటువంటి బహుమతి ఇచ్చినా మన ఇంటికి వచ్చినందుకు గాను అందరికీ మనకి నచ్చే వస్తువులు ఇచ్చి పంపాము.”

అంటే, “గుడికి వెళ్ళినప్పుడు హుండీలో ఎవరు ఎన్ని డబ్బులు వేసినా అందరికీ తీర్థ ప్రసాదాలు ఒకేలా ఇస్తారు కదా, అలాగన్న మాట” అన్నారు నాన్న నవ్వుతూ.

- గోదావరి లలిత