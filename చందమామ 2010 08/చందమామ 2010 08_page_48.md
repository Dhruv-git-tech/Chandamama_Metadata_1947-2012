మాయాంకుడు - మామిడిటెంక

మాయాంకుడు ఎనిమిదేళ్ల అల్లరి బాలుడు. తండ్రిలేని పిల్లాడని తల్లి గారాబంతో పెంచింది. చదువు సంధ్యలు లేక అల్లరి చిల్లరిగా తిరిగే కొడుకును ప్రయోజకుడ్ని చేయాలని తల్లి వాడిని ఒక సాధువు వద్దకు తీసుకువెళ్లింది. తల్లి కష్టమంతా విన్న సాధువు, “నాయనా, నీకు ఒక మాయా మామిడి టెంకను ఇస్తాను. నీవు బుద్ధిమంతుడివై, అల్లరి మానేసి, రోజూ చదువుకుంటూ, ఈ టెంకను నాటి దానికి నీళ్లు పోయాలి. నీకు 21 ఏళ్లు వచ్చేసరికి ఈ మామిడి టెంక మామిడి చెట్టయి, డబ్బును కాస్తుంది. కాని నీవు తల్లి చెప్పిన మాట వినకపోతే ఈ టెంక మహిమ పోతుంది.” అని చెప్పి ఒక మామిడి టెంకను ఆ బాలుడికి ఇచ్చాడు సాధువు.

అప్పటి నుంచి అల్లరి మానిన మాయాంకుడు టెంకను ఇంటివెనుక బీడులో నాటి, రోజూ దానికి నీళ్లుపోసేవాడు. ఆ టెంక మామిడి చెట్టయి, తీయటి మామిడి పండ్లు కాసింది. ఆ పండ్లను ఇంటిళ్ళిపాదీ తినగా మిగిలిన టెంకలను తిరిగి బీడు భూమిలో నాటాడు. ఒకప్పుడు బీడుగా ఉండే ఆ నేల ఇప్పుడు హరితవనం అయింది.

చాలా కాలం తర్వాత ఆ సాధువు వారి గ్రామానికి వచ్చాడు. మాయాంకుడు తన తోటలోని మామిడి పండ్లు ఆ సాధువుకు కానుకగా సమర్పించాడు. ఆ సాధువు అప్పుడు ఇలా అన్నాడు. “నాయనా! నేను ఆ రోజు ఇచ్చిన ఆ టెంకలో ఏ మాయా లేదు. నీవు నీ కష్టం, కృషి, పట్టుదలతో బీడును హరితవనంగా మార్చావు. ఈ వనంలో పండిన మామిడి పండ్లను అమ్మి డబ్బు చేసుకో. ఆనాడు నేను ఇచ్చిన మామిడి టెంక నీకు డబ్బు ఇస్తుందని చెప్పానుగా. నీవు నీ కష్టంతోనే డబ్బు సంపాయించుకున్నావు.” మాయాంకుడికి శ్రమిం చడంలోని విలువ బోధపడింది. తల్లి కోరిక, సాధువు సలహాతో అతడు ప్రయోజకుడ య్యాడు.

– శ్రీలేఖ కొచ్చెర్లకోట

వ్రణము