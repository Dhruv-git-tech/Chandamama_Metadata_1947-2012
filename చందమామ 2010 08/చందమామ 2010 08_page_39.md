(పూజారి అనుచరులు పెట్టిన మాటులో నుంచి బయటపడిన శిఖముఖి దగ్గరకు విక్రమ కేసరి వచ్చాడు. అప్పుడు ఆ ఇద్దరూ కలిసి దొంగలను వెతుకుతూ కొండ ప్రాంతాలకు వెళ్ళారు. అక్కడ త్రిశూలంపట్టుకుని ఉన్న ఒకపెద్దకొయ్యబొమ్మ కనిపించింది. దాని కిందుగా ఎర్రగండు పరిగెత్తేంతలో త్రిశూలం వేగంగా కిందికి దిగసాగింది. తరువాత...)

కొయ్యబొమ్మ చేతులు కదిలినప్పుడు కలిగిన అతి స్వల్పమైన ధ్వనిని ఎర్రగండు వినగలిగింది. వెంటనే అది ఒక్క దూకున బాణంలా ముందుకు దూసుకు పోయింది. మరుక్షణం బొమ్మ చేతిలోని త్రిశూలం బలంగా నేలను తాకింది. శిఖముఖి, విక్రమ కేసరీ నివ్వెరపోయారు.

“ఇది కొయ్యబొమ్మకాదు, రాక్షిని బొమ్మ ఎర్రగండు ప్రాణాలు దక్కించుకున్నది. అదృష్టంకొద్దీ మనం కూడా చావు తప్పించు కున్నాం” అన్నాడు విక్రమకేసరి.

శిఖముఖి కొయ్యబొమ్మను సమీపించి, దాన్ని జాగ్రత్తగా పరీక్షించి చూస్తూ, “ఇది శిథిలాలయ పూజారి మన కోసం పెట్టిన మాటు.

కాని, మనకంటే ముందుగా ఎవడో నిర్భాగ్యుడు ఈ దారి వెంట ముందుకు పోయి, దీని చేతిలోని త్రిశూలంవల్ల గాయ పడటమో, మరణించటమో జరిగింది. త్రిశూలాన్ని అంటి ఉన్న నెత్తురు సూర్య కాంతిలో ఎలా మెరుస్తున్నదో చూశావా?” అన్నాడు.

విక్రమకేసరి ఆ రాక్షసిబొమ్మ కాళ్ళలో ఒకదాన్ని ఈటెతో పాడిచి చూశాడు. బొమ్మ కొంచెంగా కదుల్లాడింది. అతడు శిఖముఖి కేసి తిరిగి, “శిఖీ, మనం దీన్ని తేలిగ్గా పడగొట్టగలం అని నాకు తోస్తున్నది. దీన్ని ఇలాగే ఉండనివ్వటం ప్రవాదకరం. మనవాళ్ళు అజాగ్రత్తగా దీని కిందుగా