“యాజకులుగా వుండే పని బ్రాహ్మణులది. అయినా, పన్నెండేళ్ళపాటు అగ్నిని అర్చించా వంటే నీ కోరిక తీరుతుంది,” అంటూ శివుడు అంతర్ధానమయ్యాడు.

శ్వేతకి శివుడు చెప్పిన ప్రకారం పన్నెండేళ్ళపాటు అగ్నికి నేతులు అహుతి పోసి, తిరిగి శివుడి వద్దకు వచ్చాడు.

శివుడు శ్వేతకితో, “యాజకుడు బ్రాహ్మణుడే కావాలని చెప్పాను గద. అందుచేత నేను పనికిరాను. కాని నా అంశన జన్మించిన దుర్వాసుణ్ణి యాజకుడుగా పంపిస్తాను. యజ్ఞానికి అవసరమైన ఏర్పాట్లు చేసుకో,” అన్నాడు.

శ్వేతకి అన్ని ఏర్పాట్లూ చేసుకున్నాడు. శివుడు దుర్వాసుణ్ణి యజ్ఞం చేయించమని పంపాడు. దుర్వాసుడు యజ్ఞం జరిపించి, దక్షిణ తీసుకుని వెళ్ళిపోయాడు.

చివరకు జరిగిందేమంటే అగ్నిహోత్రుడికి, నెయ్యి తెగతాగి, అజీర్తి రోగం పట్టుకున్నది. అతని తేజస్సు క్షీణించింది. అతను బ్రహ్మ వద్దకు వెళ్ళి, తన అజీర్ణం పాయ్యే మార్గం చెప్పమన్నాడు.

బ్రహ్మ అగ్నిని చూసి నవ్వి, “అంతులేని నెయ్యి తాగి, అజీర్తి తెచ్చుకున్నావు. ఖాండవ వనాన్నిదహించినట్టయితే నీవ్యాధి నయమై, నీ తేజస్సు నీకు తిరిగివస్తుంది. ఖాండవ వనంలో అనేక రకాల ప్రాణులూ, దివ్య ఓషధులూ, వనస్సతులూ, మహావృక్షాలూ ఉన్నాయి. అవి నీ వ్యాధి నివారణ చేస్తాయి,” అన్నాడు.

అగ్ని బ్రహ్మ మాట విని ఖాండవవనంలో ప్రవేశించి, దాన్ని దహించటం మొదలుపే ట్టాడు. కాని వెంటనే ఏనుగు తొండాలంత ధారలతో వాన వచ్చింది. ఆ వనంలో ఉండే ఏనుగులూ, పాములూ కూడా నోళ్ళతో నీరు తెచ్చి అగ్నిహోత్రుడి మీద పోశాయి. అతని యత్నం విఫలమయింది.

అగ్ని ఖాండవవనాన్ని దహించటానికి ఏడు సార్లు ప్రయత్నించాడు. అతని ఏడు ప్రయత్నాలూ విఫలమయ్యాయి. అగ్ని బ్రహ్మ వద్దకు తిరిగిపోయి, తాను ఖాండవవనాన్ని దహించ లేకపోయాననీ, తన రోగం ఇంకా అలాగే ఉన్నదనీ తెలిపాడు.