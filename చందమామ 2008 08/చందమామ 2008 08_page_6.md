సమున్నత దేశ నిర్మాణం కోసం

అరవై సంవత్సరాల క్రితం అంటే మన ప్రథమ స్వాతంత్ర్య దినోత్సవం సందర్భంగా 1948 ఆగస్ట్ చందమామ ‘పెద్దపండుగ’ గురించి ప్రస్తావించింది. మనదేశంలో ఉగాది, సంక్రాంతి, దీపావళి, దసరా, రంజాన్, క్రిస్మస్ అంటూ ఎన్నో పండుగలు జరుపుకుంటాం. అయితే, అవన్నీ కూడా ఒక ప్రాంతం, ఒక భాష, ఒక మతం ప్రజలకు మాత్రమే పరిమితమైనవి. అయితే ప్రాంతీయ వ్యత్యాసాలు, భాషా భేదాలు, మత తారతమ్యాలు పాటించకుండా దేశ ప్రజలందరూ జరుపుకునే ‘పెద్దపండుగ’ స్వాతంత్ర్య దినోత్సవం అనీ; స్వాతంత్ర్యంకోసం పోరాడిన త్యాగమూర్తులను స్మరించుకుని వారి అడుగు జాడల్లో ఐకమత్యంతో నడవాలనీ ఆనాటి సంపాదకీయం పిల్లలకు పిలుపునిచ్చింది.

మన సంస్థానాధిపతులు ఐకమత్యంతో పోరాడి ఉన్నట్టయితే 1857లో జరిగిన ప్రథమ స్వాతంత్ర్య సంగ్రామం ద్వారానే విజయం సిద్ధించి ఉండేది. ఐకమత్యం లేకపోవడం వల్లే అది విఫలమయింది. ఈనాడు సంస్థానాధీశులులేరు. ప్రజల అభ్యున్నతి కోసం ఐకమత్యంతో ఆలోచించి, తగిన చర్యలు తీసుకోవలసిన బాధ్యత మన నాయకుల మీద ఉన్నది. నాయకు లంటే ఒక్క రాజకీయ నాయకులే కాదు. సమాజంలోని వివిధ రంగాలకు చెందిన నాయకు లందరూ దీనిని గుర్తించాలి. నిజాయితీతో, సమైక్యభావంతో యువతరానికి దారి చూపవలసిన అవసరం ఉన్నది.

దేశ స్వాతంత్ర్యం కోసం పోరాడిన దేశభక్తులను ముఖ్యంగా-స్వతంత్రం అన్న మాటను పలకడమే ప్రమాదకరమని భావించిన ఇరవైయవ శతాబ్దారంభంలో సంపూర్ణస్వరాజ్యం కోసం పోరాడిన మహనీయులను స్మరించుకుని వారి అడుగుజాడల్లో ముందుకు సాగుదాం. సంపూర్ణస్వరాజ్యం కోసం పిలుపునిచ్చిన శ్రీ అరవిందుల జన్మదినం రోజేదేశానికి స్వాతంత్ర్యం సిద్ధించడం విశేషం. “స్వాతంత్ర్యం నా జన్మ హక్కు. దానిని సాధించి తీరుతాను,” అన్న నినాదంతో జాతిని జాగృతురచిన బాలగంగాధర తిలక్ మరువరాని మహనీయుడు. అలాంటి మహనీయుల స్ఫూర్తితో ముందుకు సాగుదాం. అందరికీ సుఖశాంతులు లభించే అంతరాలు లేని సమున్నత దేశనిర్మాణానికి పాటుపడదాం!

సంపాదకుడు : విశ్వం

Visit us at : http://www.chandamama.com