ఇలా ఉండగా ఒకనాడు ద్రోణుడి వద్ద విద్యనభ్యసిస్తూన్న రాకుమారులు వేటాడడానికి అడవికి వచ్చి ఏకలవ్యుడున్న ప్రాంతాన్ని సమీపించారు. వారి వెంట వచ్చిన వేటకుక్క ఒకటి మిగిలిన కుక్కల నుంచి వేరుపడి దూరంగా వెళ్ళింది. జింకతోలు కట్టుకుని, జుట్టంతా జడలు కట్టుకుపోయి బాణప్రయోగం చేస్తున్న ఏకలవ్యుడు కనిపించడంతో గట్టిగా మొరిగింది. ఏకలవ్యుడు దానికేసితిరిగి చూడకుండానే, అది చేసిన ధ్వనిని బట్టిదాని మీదికి ఒక్కసారిగా ఏడు బాణాలు వదిలాడు. ఆ ఏడు బాణాలూ కుక్క ముఖంలో గుచ్చుకోవడంతో అది మరింత గట్టిగా మొరుగుతూ వెనుదిరిగి రాకుమారులవద్దకు పరుగుతీసింది. కుక్కముఖంలో నాటిన బాణాలు చూసి, వాటిని వేసినవాడు గొప్ప విలుకాడై ఉండాలని గ్రహించి రాకుమారులు అతణ్ణివెతుక్కుంటూ అడవి లోపలికి వెళ్ళారు. చెట్టుకింద ఒక యువకుడు విలువిద్యను అభ్యాసం చేస్తూ కనిపించడంతో, “ఎవరు నువ్వు? నీ తండ్రిఎవరు? నీ గురువు ఎవరు?” అని అడిగారు.

“సేనాక ఎరుకలరాజు కొడుకును. నా పేరు ఏకలవ్యుడు. ద్రోణాచార్యులను గురువుగా భావించి విలువిద్యనభ్యసిస్తూన్నాను,” అంటూ అతడు ద్రోణాచార్యుల మట్టిబామ్మను చూపాడు.

రాజకుమారులు హస్తినాపురానికి తిరిగి మచ్చి, ద్రోణుడికి ఏకలవ్యుడి గురించి చెప్పారు. ద్రోణుడు ఆశ్చర్యపోయాడు. ముఖ్యంగా

అర్జునుడికి ఏకలవ్యుడు తనకన్నా విలువిద్యలో గొప్పవాడై ఉంటాడన్న బెంగపట్టుకున్నది. అతనికి ఆహారం రుచించలేదు. కంటి మీద రెప్ప వేయలేకపోయాడు. “నాకన్నా గొప్ప విలుకాడు లోకంలో మరొకడు ఉండడానికి వీలుకాకుండా నాకు విలువిద్యనేర్పుతానని మాట ఇచ్చారు. మరి ఏకలవ్యుడి మాటేమిటి? అతడు విలువిద్యలో నన్ను మించిన ప్రావీణ్యం కలవాడిలా ఉన్నాడే!” అని గురువును ఏకాంతంలో నిలదీశాడు.

“ఇచ్చిన మాట తప్పక నిలబెట్టుకుంటాను. నీలో భయం పుట్టించేటంతటి విలువిద్యాకోవిదుడైన ఏకలవ్యుణ్ణి గురించి మీరు చెప్పేదాకా నాకు తెలియదు,” అని ఓదార్చి ద్రోణుడు, అర్జునుణ్ణి మాత్రం వెంటబెట్టుకుని ఏకలవ్యుడున్న చోటికి వెళ్ళాడు.