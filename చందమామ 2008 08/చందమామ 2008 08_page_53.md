“మీ పుట్టింటివాళ్ళు చాలా భాగ్యవంతు లని నాకు తెలుసులే. అక్కడి నుంచి తవ్వి తెచ్చి ఊరంతకీ చక్కెరపాంగలి సంతర్పణ చెయ్యి!” అన్నాడు పిసినిగొట్టు. కనీసం వీధిలో వాళ్ళందరినీ పిలుద్దామన్నది భార్య. వాళ్ళందరితోటీ నీకేమిటన్నాడు భర్త. అయితే కనీసం మనింటిల్లిపాదికీ చక్కెరపాంగలి వండుతానన్నది భార్య. భర్త ఏమాత్రం వీల్లేదన్నాడు. “సరే అయితే మీకూ, నాకూ వండుతాను,” అన్నది భార్య.

“మధ్యనువ్వుదేనికి?” అన్నాడు భర్త చిరాగ్గా.

“అయితే మీ ఒక్కరికోసమే వండుతాను. సరా?” అన్నది భార్య.

“అసలు ఇంట్లో వండటానికి వీల్లేదు. ఇంత బియ్యమూ, పాలూ, నెయ్యి, తేనే నా చేతికియ్యి. వంటపాత్రలు కూడా ఇయ్యి.

నేను అడివిలోకి వెళ్ళి చక్కెరపాంగలి వండు కుని తింటాను!” అన్నాడు భర్త.

భార్య ఆయనకు కావలసిన వస్తువులన్నీ ఇచ్చింది. వాటిని ఒక బానిసవాడి చేత మోయించుకుని మచ్చరికోయుడు ముసుగు కప్పుకుని, నదీ తీరం వెంబడి ఉండే అరణ్యా నికి వెళ్ళాడు. నదీతీరాన ఒక పాద పక్కన పాయ్యి ఏర్పాటు చేసి తన నౌకరుచేత వంట కట్టెలూ, నీరూ తెప్పించి, వాణ్ణివెళ్ళి రహదారి మీద నిలబడమన్నాడు. “ఎవరన్నా దారి వెంట వస్తుంటే నాకు తెలియజెయ్యి. నీతో నాకు పని ఉంటే కేకవేస్తాను. నేను పిలిస్తే గాని రాకు!” అని వాడితో చెప్పాడు.

ఈలోపల ఇంద్రుడు తన ఆరవ తరం వాడైన మచ్చరికోయుణ్ణి గురించి తెలుసు కున్నాడు. “పంచశిఖుడి దాకా అందరూ దానధర్మాలు చేసి దేవత్వం పొందితే, పంచ శిఖుడి కొడుకు పిసినిగొట్టయి, వంశాచారాన్ని మంటకలిపి, చక్కెరపాంగలి తాను ఒక్కడే తినగలందులకై అడవిలోకి వచ్చి వంట చేసుకుంటున్నాడు. ఇప్పటికైనా నేను వీడికి జ్ఞానోదయం కలిగించకపోతే వీడు నరకానికి పోతాడు!” అనుకుని ఇంద్రుడు చంద్రుణ్ణీ, సూర్యుణ్ణీ, మాతలినీ, పంచశిఖుణ్ణీపిలిపించి వారితో తాను చేయదలచిన పనిని గురించి చెప్పాడు.

తరవాత ఇంద్రుడు బ్రాహ్మణ వేషం ధరించి మచ్చరికోయుడు వంట చేసుకునే చోటికి వెళ్ళి, “ఇదిగో, కాశీకి దారి ఎటు?” అని అడిగాడు.