పంచతంత్ర కథలు

పక్కులన్నీ పాలోమని గరుత్మంతుడి వద్దకు వెళ్లి, లబోమని ఏడుస్తూ, ఉల్లంకిపిట్ట పెట్టిన గుడ్లను సముద్రుడు అన్యాయంగా హరించిన మాట చెప్పి, న్యాయం కలిగించ వలసిందిగా వేడుకున్నాయి.

‘ఉల్లంకి పిట్ట తన గుడ్లను విడిచిపెట్టి ఎందుకు వెళ్లిపోవలిసి వచ్చింది?’ అని గరుడుడు అడిగాడు.

‘మహాప్రభూ, మేం మా పొట్టలు నింపు కునేటందుకు ఎక్కడి కెక్కడికో పోవాలి. ఉల్లంకి పిట్టలు తిండికోసం వెళ్ళి ఉన్న సమయంలో సముద్రుడు ఈ దురాగతం చేశాడు. ఈ ప్రపంచంలో అన్ని మోసాలకూ, కష్టాలకూ తిండే కారణమని సింహమూ, పొటేలూ కథను బట్టి తెలుస్తూనే ఉన్నది గద?’ అన్నది ఆడబాతు.

‘ఏమిటా కథ?’ అని గరుత్మంతుడు అడిగాడు.

ముసలిబాతు ఆ కథను ఇలా చెప్పింది: సింహమూ, పొటేలూ కథ

ఒక అరణ్యంలో ఒక పొటేలు మందకు దూరమై, ఒంటరిగా జీవిస్తూ ఉండేది. దట్టంగా పెరిగిన దాని రోమాలూ, భయం కరమైన కొమ్ములూ, దాని అరుపూ చూసి అది అడవిలో స్వేచ్ఛగా తిరిగేటప్పుడు ఇతర మృగాలు హడలిపోతూ ఉండేవి.

ఒకనాడు ఒక సింహం అనుకోకుండా దాన్ని చూడడం తటస్థించేసరికి, దాని పెద్ద శరీరమూ, రోమాలూ, కొమ్మలూ చూసి బెదిరి, ‘అమ్మో, ఇది నిశ్శంకగా అరణ్యంలో సంచరిస్తున్నదంటే, నా కన్న ఎన్నో రెట్లు బలం కలదై ఉండాలి.’