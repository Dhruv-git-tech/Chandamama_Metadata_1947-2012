# చందమామతో నా జ్ఞాపకాలు - 2

నా వయస్సు 66 సంవత్సరాలు. గత 55 ఏళ్లుగా నేను చందమామ పత్రికను చదువుతూ వస్తున్నాను. 1955 వరకు మేము ఒక చిన్న గ్రామంలో ఉండేవాళ్లం. మా నాన్న గ్రామస్థాయి రెవెన్యూ అధికారి. మా చిన్నప్పుడు చందమామ పత్రికకోసం ఎంతగా వెంపర్లాడేవాళ్లమంటే, చందమామ ఎప్పుడొస్తుంది అని ప్రతినెలా పోస్టాఫీసుకు వెళ్లి వాకబు చేసేవాళ్లం. పోస్టాఫీసుకు చందమామ వచ్చినప్పుడు అక్కడ పనిచేసే ఉద్యోగులు దాన్ని తీసుకుని చదివేవారు. రెండు, మూడు రోజుల తర్వాత దాన్ని తిరిగి కవర్‌లో పెట్టి దాన్ని మాకు పంపేవారు. చందమామ పత్రిక తిరగేస్తున్నప్పుడు లోపలి కాగితాలు నలిగినట్లు, మరకలు అంటినట్లు మాకనిపిం చేది. దాంతో ఇది పోస్టాఫీసు వారి పనే అని అర్థమయ్యేది. దీన్ని బట్టి చూస్తే ఈ రోజుల్లో మాదిరే అప్పట్లో కూడా చందమామ అందరినీ ఆకర్షించేది.

పిల్లలందరమూ చందమామను చదవడానికి ఎంత పొటీ పడేవారమంటే, ముందు నేను చదువుతానంటే కాదు నేను అంటూ మేం ఒకరికొకరం పోట్లాడుకునేవాళ్లం. నాకు చిత్ర లేఖనం అంటే చాలా ఇష్టం. అందుకే చందమామ బొమ్మలను బాగా ఇష్టపడేవాడిని. చందమామ బొమ్మలను పదే పదే పరిశీలిస్తూ వాటిని అలాగే గీయాలని ప్రయత్నించేవాడిని కాని నాకు సాధ్యమయ్యేది కాదు. ఎందుకంటే చందమామ బొమ్మలు చిన్నవిగానే ఉండేవి కాని అవి చాలా వివరాలతో ఉండటంతో దృశ్యాలను యధాతథంగా చిత్రించడం కష్టమయ్యేది. చందమామ కథలకు జోడించిన బొమ్మలు శక్తివంతమైన వ్యక్తీకరణకు నిదర్శనాలు. అందుకే చందమామ కథలను అంత సులువుగా మేం అర్థం చేసుకునేవాళ్లం. చందమామ బొమ్మలను మీరెంత నిశితంగా పరిశీలించినప్పటికీ మీకు వాటిలో ఒక తప్పు కూడా కనబడదు. అదే చందమామ బొమ్మల గొప్పతనం.

ఇన్నేళ్ళ తరవాత కూడా కొత్త చందమామ కోసం నేను వాకబుచేస్తూనే ఉంటాను. చందమామ సైజు తగ్గించబడింది కాని దాని కథల మాధుర్యం ఇప్పటికీ అలాగే ఉంది. నా మిత్రులు చాలామంది నేను చందమామను ఇప్పటికీ చదువుతుండటం చూసి ఆటపట్టిస్తుంటారు. 'చందమామను ఒకసారి చదవండి. తర్వాత దాన్ని వదలరు' అని నేను సమాధానమిస్తుంటాను. ప్రపంచంలో చాలా పుస్తకాలు, సంచికలు ఉండవచ్చు కాని చందమామ కలిగించే ఆకర్షణ నిజంగా విశిష్టమైనది.

నిజం చెప్పాలంటే చందమామ రూపకర్తలకు మాటల్లో కృతజ్ఞతలు చెప్పడం కష్టసాధ్యం. చందమామ ఒక అమూల్య బహుమతి. అది కథల నిధి.