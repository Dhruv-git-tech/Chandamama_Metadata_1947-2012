రాఖీని చెట్టు మొదలుకి కట్టేందుకు ప్రయత్నించింది. అయితే చెట్టు మొదలు చాలా లావుగా ఉంది. చిన్నారి తెచ్చిన రాఖీ చిన్న దయిపోయింది.

ఎంత ప్రయత్నించినా అది కట్టడానికి సరిపోకపోయేసరికి చిన్నారి విచారంతో 'అయ్యో ఇది సరిపోవడం లేదే.. ఎలా..' అని ఆలోచనలో పడింది. చెట్టు కూడా చిన్నారి తనకి రాఖీ ఎలా కడుతుందా అని కుతూహలంతో చూస్తోంది.

ఇంతలో దూరంగా కబుర్లాడుతున్న పిల్లలంతా బిలబిలమంటూ అక్కడికి పరిగెత్తుకొచ్చారు.

‘చిన్నారీ! రోజూ మనమంతా కలిసి భోజనం చేస్తాం కదా! ఇందాకటి నుంచి నువ్వెక్కడున్నావా అని వెతుకుతూ దూరం నుంచి ఈ చెట్టుకింద నిన్ను చూసి వచ్చాం. రా భోజనం చేద్దాం,’ అన్నారు.

‘ముందు మా చెట్టు అన్నయ్యకి రాఖీ కట్టనివ్వండి,’ అంది చిన్నారి మళ్లీ చెట్టు మొదలుకు రాఖీ కట్టడానికి ప్రయత్నిస్తూ.

‘ఓహో,’ నీకూ ఓ మంచి అన్నయ్య దొరికాడన్నమాట మరింకేం? ఇదిగో మేం తెచ్చిన రాఖీలు కూడా ఉన్నాయిగా.. మేమూ నీకు సాయం చేస్తాం... ఇవన్నీ కలిపి పెద్ద రాఖీని తయారు చేద్దాం... అంటూ వాళ్లంతా అందరి రాఖీలను కలిపి కట్టేసరికి అందమయిన రంగురంగుల పెద్ద రాఖీ తయారయింది.

స్నేహితుల సాయంతో చిన్నారి తన తోబుట్టువు అయిన పారిజాతం చెట్టుకి ఆనందంగా రాఖీ కట్టింది.

‘మన స్నేహితురాలు చిన్నారికి వాళ్ల అన్నయ్యఏం బహుమతి ఇస్తాడో చూద్దాం,’ అన్న చిన్నారి స్నేహితుల మాటలు పూర్తి కాకుండానే పారిజాతం చెట్టు ‘సుఖీభవ..’ అని దీవించి జలజలా పువ్వులను రాల్చింది.

పిల్లలంతా సంబరంగా ‘చిన్నారీ.. మీ చెట్టు అన్నయ్య ఎంత మంచివాడో..’? మనకి పారిజాతం పూలు బహుమతిగా ఇచ్చాడు.’ అంటూ సంతోషంతో తెగ గంతులు వేశారు.