ఒకరోజు మల్లన్న ఎరువులు కొనడానికి చీకటితోనే పట్నానికి బయల్దేరాడు. అవ్వ బుజ్జ్మమ్మ ఒక మూటలో చల్ది అన్నం కట్టించి, 'ఏదీ నీవు ఒక్కడివే తినకు. ఎవరికైనా కొంతపెట్టి తిను, ఎవ్వరూ లేనప్పుడు కనీసం ఏ జంతువుకో, చీమకో ఐనా సరే కాస్తంత వేసి తిను'. అని చెప్పి పంపింది.

మల్లన్న త్వర త్వరగా బండి తోలుకుని వెళ్ళి పట్నంలో ఎరువులు కొని, తిరుగు ప్రయాణమ య్యాడు. మధ్యలో చిన్న చిట్టడవి మధ్యలో పారుతున్న నదిని సమీపించగానే మల్లన్న కడుపులో ఎలకలు పరుగెత్తసాగాయి. బండిని నిలిపి, ఎద్దులకు గడ్డి వేసి, తానూ కూర్చుని అవ్వ ఇచ్చిన చల్ది మూట విప్పాడు. 'ఎవరికైనా కాస్తంతైనా పెట్టి తినమని' అవ్వ చెప్పిన మాటలు గుర్తు వచ్చాయి. చుట్టూ చూశాడు, ఎవ్వరూ కానరాలేదు. వాడికి చెట్టు సమీపంలో వున్న ఒక చీమల పుట్ట కని పించింది. మల్లన్న కొంత అన్నం, కాసింత కారప్పూస తీసి ఆ పుట్ట వద్ద ఉన్న ఓ ఆకుమీద పెట్టాడు, కొంత అన్నం పక్కన ఉన్న ఓ రాతిపై వుంచాడు. మిగిలింది తాను తిని, నీరు తాగి చెట్టు నీడన నడుంవాల్చాడు. ఆ రాతి మీది అన్నం చూసిన కొన్ని కోతులు వచ్చి, తిని చెట్టు కొమ్మలపై కూర్చు న్నాయి. పుట్టవద్ద వుంచిన అన్నాన్ని, కాకులు 'కావు కావు' మని తమ మిత్రులను పిలిచి తినడం, కొన్ని మెతుకులను చీమలు నోట కరుచుకు వెళ్లడం, అంతా గమనిస్తూ మెల్లిగా నిద్రలోకి జారు కున్నాడు మల్లన్న.

ఉన్నట్లుండి మెలకువ వచ్చి చూడగా పుట్ట వద్ద వున్న నల్లత్రాచును పాడుస్తున్న కాకులు, చుట్టుముట్టి కుడుతున్న చీమలగుంపులు, పోరాడుతున్న కోతులు కనిపించాయి. తోటి ప్రాణులకు కొంత అన్నం పెట్టడం వల్ల కృతజ్ఞతతో, 'ఆ నోరు లేని మూగజీవులు' ఈ రోజు తన ప్రాణాన్ని ఎలా కాపాడాయో చూసి ఆశ్చర్యం, ఆనందం కలిగింది. 'నోరులేని ప్రాణులేఇంత సాయం చేయగా, నోరు, వివేకం, విచక్షణా జ్ఞానం ఉన్న మానవులు ఒకరి కొకరు తప్పక సాయం చేసుకు తీరాల్సించే! తన అవ్వ చెప్పిన చిన్న మాటలో ఎంత అంతరార్థం దాగి ఉందో!' అనుకుంటూ మల్లన్న తన అవ్వకు విషయం చెప్పడానికి త్వర త్వరగా బండితోలుకుని వెళ్లసాగాడు. - ఆదూరి హైమవతి