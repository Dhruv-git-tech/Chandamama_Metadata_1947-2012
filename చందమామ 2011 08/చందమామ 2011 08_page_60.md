నీ అభిప్రాయం ఏమిటి? ఇంతవరకూ నువ్వు ఒక్కగా నొక్క మాట కూడా మాట్లాడ లేదు' అన్నాడు.

‘పెద్దలు మీరంతా సంప్రతించుకుంటు న్నప్పుడు, నేను మధ్యలో కల్పించుకోవటం బాగుండదని ఊరుకున్నాను. నాగుమల్లిని రక్షించేందుకు, ఆ తాళపత్రాలను పూజారి పరం చెయ్యటమొక్కటే మార్గంగా నాకు తోస్తున్నది. ఒకసారి నాగుమల్లి సురక్షితంగా మనను చేరింతరవాత, తాళపత్రాలను తిరిగి సంపాయించేందుకు పూజారిని వేటాడ వచ్చు' అన్నాడు విక్రమకేసరి.

‘కుర్రవాడిపైనా, చాలా వివేకమైన మాట చెప్పావు' అని శివాలుడు విక్రమ కేసరిని మెచ్చుకుని, తన అనుచరులైన శబరులతో, ‘వెంటనే కుంభారమిట్టపల్లెలోని తన ఇంటికి వెళ్లి, తాళపత్రాలు తీసుకురమ్మ’ని చెప్పాడు.

ఈ లోపల శిథిలాలయ పూజారికి గుర్రాన్ని అమ్మామని చెప్పిన దొంగలిద్దరినీ అనుసరించి పోయిన శిఖిముఖి, అరణ్యంలో వాళ్లుండే ఇంటిని చేరుకున్నాడు.

దొంగలిద్దరూ తలుపు తట్టగానే అది తెరుచుకున్నది. శిఖిముఖి ఇంటినానుకుని ఉన్న చెట్ల చాటునుంచి కిటికీలోగుండా లోపలికి చూశాడు.

లోపల కాగడాల వెలుగులో మరిద్దరు దొంగలు అతడి కంటబడ్డారు. నాగుమల్లి గోడపక్కగా ఉన్న ఒక కొయ్య బల్లమీద

కూర్చుని ఉన్నది. ఆమె చేతులు రెండూ తాళ్లతో బంధించబడి ఉన్నవి.

ఆ దృశ్యం చూస్తూనే శిఖిముఖి కోపంతో నిలువెల్లా కంపించిపోయాడు. ఓ క్షణం అతడు తలుపు తోసుకుని లోపలికి పోయి దొంగల్ని హతమార్చాలనుకున్నాడు. కాని, మరుక్షణంలో అతడు ఆ ప్రయత్నం తనకే కాక, నాగుమల్లికి కూడా ప్రమాదకారణం అవుతుందని గ్రహించాడు.

ఇప్పుడు తను చేయవలసింది కొండ లోయలోకి సాధ్యమైనంత త్వరగా పోయి విక్రమకేసరినీ మరి కొందరినీ వెంటబెట్టు కుని వచ్చి, ఇంటిని చుట్టుముట్టి పూజారి అనుచరులను హతమార్చి, నాగుమల్లిని విడిపించుకుపోవటం..