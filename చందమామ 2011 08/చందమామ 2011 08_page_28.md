ఆసన్నమయింది. ఈ బంగారును మొత్తంగా స్వాధీన పర్చుకోవాలనుకుంటున్న వారు ఒకరి తర్వాత ఒకరు ముందుకు రండి'.

భూతం ఇలా చెప్పిందే తడవుగా, గ్రామం మొత్తంగా ముందుకొచ్చింది. 'ఆగండి మిత్రులారా ఆగండి', అన్నది భూతం. 'ఈ నిధిని ఎవరైనా తీసుకోవచ్చు, అయితే, మీరు నిధిని తీసుకోబోయేముందు, నేను చెప్పేది వినండి.' అంటూ భూతం కాస్సేపు ఆగింది. వాళ్లకేసి చూస్తూ మళ్లీ ఇలా అంది.

'ఈ నిధి గురించి తెలుసుకోండి. ఈ నిధిని ముగ్గురు దొంగలు లూటీ చేశారు. దీన్ని పంచుకోవాలని వాళ్లు ఇక్కడికి వచ్చారు. పంపకాల విషయంలో వాళ్ల మధ్య తీవ్రంగా ఘర్షణ జరిగి ఆ క్రమంలో వాళ్లు పరస్పరం చంపుకున్నారు. కాబట్టి, ఈ ముగ్గురిలో ఎవరూ ఈ నిధిపై చేయి వేయలేకపోయారు. అప్పటినుంచి ఈ నిధికి శాపం తగిలింది. ఈ నిధిని ఎవరైతే కలిగి ఉంటారో వాళ్ల జీవితం ఇక్కట్ల పాలై, తమ సంపదను, కుటుంబాన్ని సైతం కోల్పోతారు. ఇప్పుడు రండి. ఒకరి వెనుక ఒకరు వచ్చి ఈ నిధిని తీసుకోండి!'

ఎవరూ తమ స్థానాల నుండి ముందుకు కదల్లేదు. ఒక్కసారిగా అక్కడ నిశ్శబ్దం ఆవరించింది. తర్వాత గ్రామస్తులు అక్కడి నుంచి వెళ్లిపోసాగారు. వెళ్లిన వారు వెళ్లగా ఒకే ఒక మనిషి అక్కడే నిలబడిపోయాడు. అతడు వారితో పాటు వెళ్లలేదు. నింపాదిగా కాస్తముందుకు వచ్చి అతడు ఇలా అన్నాడు. 'ఓ భూతమా, ఈ నిధిని అందుకోవడానికి నేను సిద్ధంగా ఉన్నాను'.

ఈ మాటలకు భూతం మ్రాన్పడిపోయింది. వెళ్ళిపోతున్న గ్రామీణులు కూడా ఒక్కసారిగా ఆగిపోయి, అతడి మాటలు విని ఆశ్చర్యపోయారు.

'అబ్బాయీ, నీకేమైనా పిచ్చెక్కిందా? బంగారుపై వ్యామోహంతో గుడ్డివాడివైపోయినట్లుంది', అన్నది ఆ భూతం.

'లేదు లేదు, నా తెలివికి ఏ ఢోకా లేదు. తెలివితో ఉండే మాట్లాడుతున్నా', అన్నాడా యువకుడు.

'నీ పేరేంటి'? అన్నది భూతం. నేను వల్లభవర్మని. నన్ను వల్లభా అని పిలువవచ్చు'.

'వల్లభా, నీవు నవ యువకుడివి. నీకు నిండైన జీవితం ఉంది. ఈ నిధిని తీసుకుని నీ వినాశనాన్ని నీవే కొనితెచ్చుకొంటున్నావు?' అని గ్రామస్తులు హెచ్చరించారు.