అప్పటివరకూ తనలో పొంగే కోపాన్ని అణచుకుని, ఓ పక్కగా నిలబడి అంతా వింటున్న సవరగండుపోతు, పూజారి లేచి నిలబడగానే, ఇక కోపాన్ని పట్టలేక ఎగిరి అతడి మీద పడి, రెండు చేతుల్తో పైకెత్తి నేలకు విసిరి కొట్టబోయాడు.

శివాలుడు చప్పన, గండుపోతు ముందుకుపోయి, అతడి చేతుల్లో విలవిల తన్నుకుంటున్న పూజారిని నడుం పట్టు కుని కిందకు దింపి, ‘పోతూ, కొంచెం ఆగు, ముందు నాగుమల్లి ఎక్కడ ఉన్నదో తెలుసుకోనియ్య. తరవాత వీణ్ణి నీ ఇష్టం వచ్చినట్టు చిత్రవధ చేద్దువు గాని’ అన్నాడు.

శిథిలాలయ పూజారి భయంతో వణికి పోతూ, ‘మీరింత బుద్ధిహీనులని తెలిస్తే, నేనిక్కడికి వచ్చేవాణ్ణి కాదు. నా దారిననేను

హిమాలయాలకు వెళ్లిపోయేవాణ్ణి. సరే, నాగుమల్లి ఎలాంటి ప్రమాదంలో చిక్కుకుని ఉన్నదో మీకు అంతుబట్టినట్లు లేదు. మీ ఇద్దరు మూర్ఖ ఆటవికుల్నీ చంపేందుకు నేను నా మహామంత్ర శక్తిని వృధా పరచదలచలేదు. ఇక్కడ నేను మరణించటమే జరిగితే, ఆ మరుక్షణంలో నాగుమల్లి అక్కడ చిత్రవధ చేయబడుతుంది. అందుకు అవసరం అయిన ఏర్పాట్లన్నీ చేసే నేను మీ మధ్యకు వచ్చాను. జాగ్రత్త!’ అన్నాడు.

పూజారి ఇలా అనేసరికి శివాలుడికీ, గండుపోతుకూ వాడి ఎత్తుగడ అర్థమైపోయింది. ఇక్కడ పూజారికి ఎలాంటి హాని జరిగినా, అతడి భృత్యులు నాగుమల్లిని హత్య చేస్తారు...

Chandamama

August 2011 T