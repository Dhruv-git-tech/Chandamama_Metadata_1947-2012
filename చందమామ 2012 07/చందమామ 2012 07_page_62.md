ఒక గ్రామంలో ఒక ధనికుడుండేవాడు. అతను పేదలకు ఎలాటి దానధర్మాలూ చేసి
ఎరగడు. పిసినిగొట్టుగా గొప్ప ఖ్యాతి తెచ్చుకున్నాడు.

ఒకసారి ఒక మనిషి ఆయన ఇంటికి వచ్చి ధర్మం అడిగాడు.

‘మీదేవూరు?’ అని ధనికుడు ఆ మనిషిని అడిగాడు.

‘ఈ ఊరే,’ అన్నాడా మనిషి.

‘అసంభవం. నేను దానధర్మాలు చెయ్యనని ఊళ్లో అందరికీ తెలుసు,’ అన్నాడు ధనికుడు.

ఆ గ్రామంలోనే ఒక చెప్పులు కుట్టేవాడు ఉండేవాడు. ఎవరు యాచించినా లేదనకుండా ఇచ్చేవాడు, మహాదాత.

కొంతకాలానికి ధనికుడు మరణించాడు. గ్రామస్తులు అతని శవాన్ని దారి పక్కన పాతేశారు. అతని చావుకు ఎవరూ విచారించలేదు.

చెప్పులు కుట్టేవాడి దగ్గిరికి మామూలు ప్రకారమే బిచ్చగాళ్లు వస్తున్నారు. కాని అతను, నా దగ్గిర ఏముంది ఇవ్వటానికి? అనటం మొదలు పెట్టాడు.

గ్రామపెద్ద అతన్ని పిలిపించి, ‘మహాదాత అనిపించుకున్న వాడివి, అకస్మాత్తుగా దానధర్మాలు మానేశావుట, ఏమిటి కారణం?’ అని అడిగాడు.

‘దానధర్మాలకని నాకు ఆ చచ్చిపోయిన ధనికుడే అంతులేని డబ్బిస్తూ వచ్చాడు. ఆ డబ్బు తనదన్న సంగతి ఎవరితోనూ చెప్పనని నా చేత ప్రమాణం చేయించుకున్నాడు. ఇప్పుడాయన పోయాడు. పేదవాణ్ణి, నేనేమి ఇచ్చేది?’ అన్నాడు చెప్పులు కుట్టేవాడు.