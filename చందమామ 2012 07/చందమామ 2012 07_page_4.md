# అవ్యవస్థత.. మరింత అవ్యవస్థత...

మనం 2012 సంవత్సరంలో సగం కాలాన్ని అప్పుడే దాటేస్తున్నాము. సంవత్సరం ప్రారంభంలో కంటే ఇప్పుడు పరిస్థితి మరింత గందరగోళంగా కనిపిస్తోంది. ప్రపంచ స్థాయిలో మాంద్యం, ఆర్థిక సంక్షోభం ప్రత్యేకించి యూరప్పులో మునుపు ఎన్నడూ లేనంత అపనమ్మకాలను ప్రతి ఒక్కరిలో కలిగిస్తోంది. భారతదేశంలో కూడా డాలర్‌తో పోలిస్తే రూపాయి విలువ దారుణంగా పడిపోవడంతో కనీ వినీ ఎరుగని ఆర్థిక సంక్షోభాన్ని మనం చూస్తున్నాము. అధిక ద్రవ్యోల్బణ రేట్లు సామాన్యుడి జీవితాన్ని కనాకష్టంగా మారుస్తున్నాయి. ఈ కష్టకాలంలోనే మనం బలం పుంజుకుని సమస్యలను ఎదుర్కోవాలి. వీటిని అధిగమించినవారు సకాలంలో సత్ఫలితాలను పొందగలరు, దేశం కూడా శక్తిమంతంగా ఆవిర్భవించగలదు. మనం భారతీయులుగా ఇలాంటి సమస్యలను సమర్ధవంతంగా ఎదుర్కొనగలం. మన సంస్కృతి బోధనలు, మన నైతిక విలువలే దీనికి కారణం. చందమామ కథల ద్వారా మా పాఠకులకు ఇవే విలువలను అందించడానికి శతథా ప్రయత్నిస్తున్నాము.

ఈ పరిస్థితుల్లో మన జీవనశైలులను తిరిగి మదింపు చేసుకోవాలి. అప్పుడే మనం అప్పుల ఊబిలో చిక్కుకుని పోకుండా ఉండగలం. గత కొన్ని ఏళ్ళుగా మనం అధికంగా ఖర్చుపెట్టడానికి అలవాటు పడిపోయాము. దీన్ని ఇప్పుడు తగ్గించుకోవాల్సిన పరిస్థితి వచ్చేసింది. జాతీయ స్థాయిలోనూ, వ్యక్తిగత స్థాయిలో కూడా ఇది అనివార్యం. ఖర్చులను అదుపులో పెట్టుకుని మరింత అదా చేసుకునే వాళ్లే తక్కువ సమస్యలతో అధిగమించగలరు. మన దేశం ప్రస్తుత సంక్షోభం నుంచి బయటపడి మరింత శక్తిమంతంగా మారగలదని మా విశ్వాసం.

గత నెల సంపాదకీయంలో తెలిపినట్లుగా, మా అదుపులో లేని పరిస్థితుల కారణంగా, నష్టాలను తగ్గించుకోడానికి మా పత్రికల ధరలను కాస్తపెంచక తప్పడం లేదు. మేం ఎదు ర్కొంటున్న ఈ క్లిష్టపరిస్థితిని, మేం చేపడుతున్న చర్యలను మా పాఠకులు అర్థం చేసుకుంటారని ఆశిస్తున్నాము, ఎప్పటిలాగే మీరు పత్రికను ఆదరించాలని వినమ్ర పూర్వకంగా కోరుకుంటున్నాము.

- సంపాదకులు