జంతువులు, పక్షుల సంరక్షణ గురించి మీకు ఆసక్తి ఉన్నట్లయితే, ఈ కథనం మీకోసమే.
పెంపుడు జంతువులకు సంబంధించి ముఖ్యమైన అంశం ఏమంటే సరిగా ఎలా ప్రవర్తించాలో వాటికి శిక్షణ ఇచ్చి నేర్పించడమే. తగిన శిక్షణ పొందిన పెంపుడు జంతువు యజమానిని సంతోషపెడుతుంది. జంతు శిక్షణ అనేది సాపేక్షికంగా మనకు కొత్త విషయం. ఇది ఎన్నో అవకాశాలను కల్పించే వర్ధమాన వృత్తులలో ఒకటి.

జంతు శిక్షణ అనేది ఒక సేవా వృత్తి. ఈ వృత్తిలో ఉంటున్నవారు పెంపుడు జంతువుల యజమానులతో వ్యవహరించాల్సి ఉంటుంది. ఈ వృత్తిలో ఉన్నవారు పైకి జంతువులతో వ్యవహరిస్తున్నట్లు కని పించినా, ప్రధానంగా వీరు మనుషులతో వ్యవహరిస్తుంటారు. ఈ వృత్తి పట్ల ప్రగాఢమైన అనురక్తి కలిగిన వారే దీన్ని చేపట్టాలి. ఈరోజు ఈ వృత్తిలో శిక్షకులు తమకు తాముగా విద్య గడించిన వారే. అంటే వీరు విస్తృతంగా జంతువుల ప్రవర్తన తీరు తెన్నులను, మనస్తత్వాన్ని అధ్యయనం చేసి ఉంటారు. జంతు శిక్షణ సెమినార్లకు, వర్క్ షాపులకు, సదస్సులకు హాజరై ఉంటారు. ఇతర జంతు శిక్షకులతో చర్చించి ఉంటారు.

ముందుగా, అన్నిరకాల జంతువులను, పక్షులను ప్రేమించడం చాలా ముఖ్యమైనది. వివిధరకాల జంతువులతో వాటి అలవాట్లతో, వాటి దుడుకు చర్యలతో వీరికి పరిచయం ఉండాలి. విభిన్న రకాల వ్యక్తులతో వ్యవహరించగల సామర్థ్యం వీరికుండాలి. పరిస్థితిని అర్థం చేసుకుని దానికనుగణంగా పనిచేయాలి. వీరికి సహనం, స్వీయనియంత్రణ ఉండాలి. ఈ వృత్తి పట్ల విస్తృత జ్ఞానం, నేర్చుకోవడానికి ఆసక్తి అనేవి మంచి జంతు శిక్షకుడిగా మారడానికి ముఖ్యమైన గుణాలు. దేశంలో ఏ యూనివర్శిటీలోనూ ప్రస్తుతానీకి జంతు శిక్షణపై డిగ్రీ కోర్సులు నిర్వహించడం లేదు. అయితే ప్రవర్తనా మనస్తత్వ శాస్త్రం, పశువైద్య శాస్త్రం, మానవ ప్రవర్తనా శాస్త్రం వంటివి ఈ రంగంలో వృత్తి శిక్షణ పొందాలనుకుంటున్న వ్యక్తులకు ఎంతో ఉపయోగకరంగా ఉంటాయి.

చాలామంది జంతు శిక్షకులు స్వయం ఉపాధిని కలిగి ఉంటున్నారు లేదా చిన్న సంస్థల తరపున పనిచేస్తుంటారు. కొన్నిసార్లు, ఇతర జంతు సంబంధ సంస్థలు కూడా శిక్షకులను నియమిస్తుంటాయి. అంటే పశువైద్యులు, షెల్టర్లు, జంతు పనివాళ్లు, జంతుసామగ్రి స్టోర్లు వంటివి. కొన్ని సార్లు స్థానిక నగర లేదా వినోద విభాగాలు, క్లబ్‌లు లేదా ఇతర కమ్యూనిటీ బృందాలు కూడా శిక్షకులను నియమించుకుంటారు. ప్రత్యేకించి శునక శిక్షకులు పూర్తి కాలం ఉద్యోగాలలో చేరుతుండగా చాలామంది తాత్కాలిక ప్రాతిపదికన పనిచేస్తుంటారు. ప్రాంతం మరియు జంతు యజమానులపై అధారపడి శిక్షకులకు చక్కటి వేతనం లభిస్తుంది. వృత్తి నైపుణ్యం లేదా అనుభవం సాధించిన తర్వాత ప్రజలు స్వంతంగా వ్యాపారం ప్రారంభించవచ్చు కూడా.

- సాయి