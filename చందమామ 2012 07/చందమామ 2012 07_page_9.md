చందమామ మాసపత్రిక ప్రవర్ధమానమైంది. 1948లో తొలిసారిగా మద్రాసు వెళ్లినప్పుడు నేను ముందుగా వెళ్లింది.. జార్జిటౌన్‌లో ఉన్న చందమామ ఆఫీసుకే. అయితే నాకెవరూ ఆ ప్రింటింగూ అవీ చూపించలేదు.

1966లో నాకు అదే చందమామ పబ్లికేషన్స్‌లో ఉద్యోగం వచ్చింది. వారి ప్రచురణే విజయచిత్ర. దానికి నేను సహసంపాదకుడిని. చందమామ చేతికి అందింది. బాగా దగ్గరైంది. తర్వాతత్తర్వాత, సుకుమార్ పేరుతో, ఆర్ రేవతి పేరుతో చందమామ కథలు రాశాను. బేతాళ కథలు రాశాను. చందమామ రాగానే, ఆఫీసులోని నా రూములో ఓ కాపీ పెట్టేవారు. ఒకనాడు ఊరంతా తిరిగిన ఈ చందమామ తనకు తానుగా నా ముందు కొచ్చినందుకు నా అదృష్టానికి మురిసిపోయేవాడిని. ఇప్పటికీ ఆ మోజు అలాగే ఉంది. ఆరణాల పత్రిక 20 రూపాయలకు పెరిగినా, చందమామ నా చెంతే ఉంది.

## చందమామతో నా జ్ఞాపకాలు - ఒడియా

ఇది చందమామ, మనోజ్‌దాస్, నాకూ మధ్య 45 ఏళ్లక్రితం జరిగిన కథ. నేను ఉన్నత పాఠశాలలో చదువుతూ ఉండేవాడిని. ప్రముఖ ఒడియా దినపత్రిక ‘సమాజ’లో సుప్ర సిద్ధ రచయిత మనోజ్ దాస్ ‘సాంబాడ్ సమీక్ష’ అనే కాలమ్ నిర్వహిస్తూండేవారు. ఒక కథనంలో తను తమిళనాడులో విడుదలవుతున్న ఒక పుస్తకం ప్రాధాన్యత గురించి రాశారు. ఆ సందర్భంగా పది పుస్తకాల శీర్షికల జాబితాను ఇచ్చారు. వీటిని చదివిన వారు ప్రపంచ సాహిత్యాన్ని అర్థం చేసుకోగలరని భావించాను.

Name: B.K. Satapathy
Occ: Retd. Bank Officer,
Bhubaneswar, Odisha.

ఆ కథనం చదివాక, నేను ఒక పోస్ట్ కార్డును పాండిచ్చేరిలోని మనోజ్ దాస్ చిరునామాకు పంపాను. కొన్నాళ్ళకే నేను ఆయన ప్రస్తావించిన పుస్తకాల జాబితాను అందుకున్నాను. కాని అప్పట్లో ఆ పుస్తకాలు కొనలేకపోయాను. 20 సంవత్సరాలు గడిచిపోయాయి. నేను ఉద్యోగం చేస్తున్నప్పుడు నాకు పుస్తకాలు కొని చదవగలను అనిపించింది. కాని మనోజ్ దాస్ పంపిన ఆ పుస్తకాల జాబితా మాత్రం నావద్ద లేకుండా పోయింది.

మరోసారి మనోజ్‌దాస్‌ని నేను అభ్యర్థించాను కాని ఆయన సైతం ఆ జాబితా ఎక్కడుందో కనుగొనలేకపోయారు. నేను తిరిగి ఉత్తరం రాస్తే, ఆయన నాకు సమాధానం పంపారు. ‘మీరు మంచి పత్రిక కొనాలనుకుంటున్నారా? మార్కెట్ ఇవాళ క్రీడలు, సినిమా, చౌకబారు పత్రికలతో నిండిపోయింది. మీరు ప్రతినెలా చందమామను చదవండి చాలు,’ ఆనాటి నుంచి నేను చందమామను చదువుతూ వస్తున్నాను.