శిథిలాలయం - 28

(శిఖిముఖీ వాళ్లు రాత్రివేళ ఒక చిన్న లంకలో విడిది చేశారు. వాళ్ల పడవలను నీట ముంచ వచ్చిన శిథిలాలయ పూజారి బంటు ఒకడు నాంగ్‌సోమ్ చేత చంపబడ్డాడు. నాలుగు రోజుల ప్రయాణం తరవాత వాళ్లు వృశ్చికలంక చేరారు. అక్కడ శిఖిముఖీ, విక్రమకేసు రులకు పాడుబడ్డ దేవాలయం ఒకటి కనిపించింది. తరవాత-)

గుట్టమీద కనిపించిన పాడుబడ్డ దేవాలయం కేసి శిఖిముఖీ, విక్రమకేసరులు బయలుదేరారు. ఎంతో శ్రమకోర్చి, ఎన్నో ప్రమాదాలను ఎదుర్కొని ఈ వృశ్చిక లంకకు వాళ్లు చేరారు. శిథిలాలయం తమకు ఇంత సునాయాసంగా కళ్లబడుతుందని వాళ్లు కలలో కూడా అనుకోలేదు.

సూర్యాస్తమయమై, నాలుగు వైపులా చీకటి ముసురుకుంటున్న సమయంలో వాళ్లిద్దరూ దేవాలయాన్ని చేరారు. కాని, ఆలయ ప్రాంగణంలో అడుగుపెడుతూనే వాళ్లు పొందిన ఆశాభంగం అంతా ఇంతా

కాదు. ఆలయం పూర్తిగా శిథిలావస్థలో ఉన్నమాట నిజం. కాని, తాత విక్రమకేసరి ఊహించినట్లుగా అందులో శిల్పకళా ఖండాలు కాని, స్తంభాలకు బంగారు తొడుగులు గాని ఏమీ లేదు. అంతా వట్టి రాతి కట్టడం. గర్భగుడిలో కాళీదేవీమూర్తిని స్ఫురింపజేసే ఒక రాతి విగ్రహం, ఒక పక్కకు ఒరిగి ఉన్నది. గోడలలో ఉన్న గూళ్లలో కొన్ని రాతి ప్రతిమలు చెల్లాచె దురుగా పడి ఉన్నవి. ఆలయం ఏదో భూకంపం తాకిడికి గురి అయినట్లుగా శిఖిముఖీ, విక్రమకేసరులకు తోచింది.