1947లోనేను విజయనగరంలో మూడో ఫారం చదువుతూ ఉండేవాడిని. సాయంకాలం వేళల్లో కప్పాలో రీడింగ్ రూమ్ ఉంటే అక్కడికి వెళ్ళికూచుని పత్రికలూ అవీ చూస్తూ ఉండేవాడిని. అది ఎన్జీఓల రీడింగ్ రూమ్. అయినా ఉత్సాహం ఉన్నవాళ్లు వస్తే అభ్యంతర పెట్టేవారు కాదు. ఆగస్టులో దేశానికి స్వతంత్రం వస్తుందని అందరూ హడావుడిగా ఉండేవారు. ఎక్కడ చూసినా అవే మాటలు! అలాగే చందమామ పేరుతో పత్రిక ఒకటి వస్తోందని, రంగురంగుల బొమ్మలు, కథలతో ఉంటుందనీ చెప్పుకునేవారు. ఆసంవత్సరం జూలైలో చందమామ వచ్చింది. ఆగస్టు 15న మనకు స్వతంత్రం వచ్చింది. చందమామ రీడింగ్ రూమ్కి వచ్చింది కాని, ఎవరెవరి చేతుల్లోనో ఉండేది. అందరూ 'బాగుంది బాగుంది' అని చెప్పుకునేవారు. ఇక లాభం లేదని ఎలాగో ఆరు అణాలు సంపాదించి, పత్రిక కొనడం కోసం ఊరంతా తిరిగాను కాని దొరకలేదు. కాపీలు ఐపోయాయి అని చెప్పారు. కొన్ని రోజులకు బాగా నలిగిపోయిన స్థితిలో ఉన్నప్పుడు గాని చందమామ నాచేతికి అందలేదు. అట్టమీద వెండిరంగులో ఉన్న నెమలి, లోపలి బొమ్మలు, పెద్దక్షరాలూ, కథలతో ఏదో లోకానికి తీసుకువెళ్లిపోయినట్లు అనిపించింది. వచ్చే నెల చందమామని సొంతం చేసుకోవాలని ఆగస్టు మొదటి తేదీనుంచే పత్రికలమ్మే షాపులు చుట్టూ తిరిగాను. ఒక షాపువాడు 'వచ్చాయి కానీ ఏజెంట్ ఇంట్లో ఉన్నాయ'న్నాడు. 'ఏజెంట్ ఇల్లు ఎక్కడ' అని అడిగితే, 'రైల్వేస్టేషన్ కి అవతల' అన్నాడు. పరుగెత్తాను. రైళ్లు వస్తున్నా లక్ష్యపెట్టకుండా, పట్టాలు దాటి అటుపక్కవెళ్లి ఆ ఏజెంట్ కోసం తిరిగి ఇల్లు పట్టుకుంటే, 'కాపీలు వచ్చాయి గాని, కట్ట విప్పలేదు. రేపు ఉదయం షాపులకు అందజేస్తాను. అక్కడికి వెళ్లి కొనుక్కోగాని నేను మాత్రం ఇప్పుడు పార్సెల్ విప్పను,' అన్నాడు. నిరుత్సాహంతో కాళ్లీడ్చుకుంటూ ఇంటికి వెళ్లి సూర్యోదయం కోసం ఎదురుచూసి, స్కూలుకు వెళ్ళేలోపల పత్రికలు అమ్మేవాడి షాపు దగ్గరకెళ్లి అడిగితే, అతగాడు రాలేదని చెబితే, ఇక లాభం లేదని అక్కడే నిలబడి ఉండగా, ఓ పదికాపీలు అందజేశాడు ఆ ఏజెంట్. అంతే, ఆరణాలూ ఇచ్చేసి, కాపీ తీసుకుని ఇంటికి పరుగెత్తి ఓ మూల కూర్చుని జాగ్రత్తగా పేజీలు తిప్పుతూ, స్కూలు ఎగ్గొట్టి మొత్తం చదివేసి, ఊపిరి పీల్చుకున్నాను. ఎవరికీ చందమామని చూపించకూడదని ఎక్కడో దాచేశాను. ఇదీ నాటి అనుభవం! ఇంక ప్రతినెలా చందమామ నా సొంతం. శుక్లపక్ష చంద్రుడిలా

Name: Ravi Kondala Rao
Occupation: Actor & Editor,
Hyderabad.