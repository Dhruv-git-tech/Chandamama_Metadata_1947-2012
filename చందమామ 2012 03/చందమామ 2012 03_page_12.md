అక్కమయూఖుడు, దొంగతో, 'నీవు చేసిన తప్పుకు ప్రాయశ్చితంగా ఒక ఏడాది పాటు ఈ వ్యాపారి ఇంటనే జీతం లేకుండా పనిచేయి. అదే నీకు తగిన శిక్ష. ఏడాది తరవాత అతనిచ్చే జీతంతో నీతిగా బతుకు,' అని తీర్పు చెప్పాడు.

మహారాజు తీర్పుకు అందరూ కర తాళ ధ్వనులు చేశారు.

మరొక పర్యాయం అక్కమయూఖుడు సభ తీర్చి ఉండగా భటులు ఇద్దరు వ్యక్తులను అతని సమక్షానికి తెచ్చారు.

వారిలో ఒకడు సంకెళ్లతో బంధించబడి ఉండగా, మరో వ్యక్తి కంటినుంచి రక్తం స్రవిస్తూ కనిపించాడు.

అతడు రాజుతో, 'మహారాజా, నా పేరు నిరంజనుడు. నేను మీ గూఢచారి దళంలో పనిచేస్తున్నాను. వీడు గండర భీముడు అనే గజదొంగ. అడివి గుండా ప్రయాణిస్తున్న వారిని వీడు నిలువునా దోచుకుంటూ, ఎదురు తిరిగిన వారిని దారుణంగా గాయపరుస్తున్నాడు.

నేను వీడి మీద ప్రత్యేకంగా నిఘా వేసి బంధించబోయాను. అంతలో వీడి అనుచరులు నన్ను బంధించారు. వీడు నిర్దాక్షిణ్యంగా చురికతో నా కన్ను పెరికి వేశాడు. ఈలోపు మన రాజభటులు రావడంతో వీడు ఎట్టకేలకు దొరికిపోయాడు. ఈ గజదొంగను కనికరం చూపకుండా కఠినంగా శిక్షించండి,' అని కోరాడు.