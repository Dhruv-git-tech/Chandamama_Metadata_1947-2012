అట్టమీది బొమ్మ - జటాయువు సాహసం

శ్రీ ఎంటివి ఆచార్య గారు 1948 జూలై చందమామ సంచికకు వేసిన ముఖచిత్రాన్ని ఈ సంచికలో మళ్లీ ప్రచురిస్తున్నాము. రామాయణం కేవలం మహాకాప్యమే కాదు. అది వ్యక్తిగతంగా, సాంస్కృతికంగా కూడా మనకు స్ఫూర్తి కలిగిస్తుంది. అది అనేక అద్భుతమైన చిన్న పాత్రలతో కూడి ఉంది. వీటిలో జటా యువు ఒకటి.

జటాయువు పేరు విన్నారు కదూ? జటాయువు పెద్ద పక్షి. అది రెక్కలు విప్పితే ఆకాశం కప్పినట్లయ్యేది. అది కాళ్లతో తన్నితే పెద్ద పెద్ద రథాలు బోర్లపడేవి. అంత పెద్ద బలశాలి అది.

రామలక్ష్మణులు లేని సమయంలో రావణుడు సీతాదేవిని దొంగిలించి పుష్పకరథం మీద లంకకు తీసుకుపోతున్నాడు. పాపం! సీతాదేవి ఏం చేస్తుంది? చెట్లతో, పుట్టలతో, కొండలతో, గుట్టలతో, నదులతో, వాగులతో, అన్నింటితోనూ ఈ వార్తరాముడితో చెప్పు మని మొరపెట్టింది. జటాయువు అప్పుడు ఒక చెట్టుమీద కూర్చుని కునుకుతున్నది. ఈ కేకలు విని చెవినపడి లేచి, రావణుడి రథానికి అడ్డం వెళ్లింది. రావణుడు బాణాలు వేశాడు. జటాయువు వాటిని లెక్క చేయకుండా కాళ్లతో రావణాసురుడి రొమ్ముమీద తన్నింది. గుర్రాలను ఒక్క దెబ్బకు చంపింది. రావణాసురుడు బాగా భయపడి రథాన్ని వదిలి సీతాదేవిని పట్టుకుని భూమిమీదకు దిగాడు. జటాయువు కూడా కిందికి దిగివచ్చి రావణుడి మొహాన తన్నింది. అతని కిరీటం పోయి దూరంగా పడింది. అప్పుడు రావణుడు చప్పున కత్తి తీసి జటాయువు రెక్కలు నరికి వెళ్లాడు. రెక్కలు పోవడంతో జటాయువు కూలబడి పోయింది.

అలాగే కొనవూపిరితో రాముడు అక్కడికి వచ్చేవరకూ పడి ఉండి, సీతాదేవి వార్తా అతనికి చెప్పి చనిపోయింది. జటాయువు మరణానికి రాముడు చాలా విచారపడ్డాడు. దానికి దహన సంస్కారాలు చేసి స్వర్గం ఇచ్చాడు. చూశారా, జటాయువు త్యాగం? తను గెలవలేనని తెలిసి కూడా అధర్మం జరుగుతుంటే ఓర్చలేక చివరివరకు పోట్లాడింది!

ఇతరులకు సాయపడటంలో ముసలితనం జటాయువును అడ్డుకోలేకపోయింది. ఎవరైనా ఇబ్బందుల్లో ఉన్నప్పుడు సాయం చేసే మంచి బుద్ధిని ప్రదర్శించటానికి స్థిర చిత్తాన్ని కలిగి ఉండాలని జటాయువు కథ మనకు బోధిస్తుంది.

- సౌమ్యా భరద్వాజ్