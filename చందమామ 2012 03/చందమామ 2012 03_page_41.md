ప్రాప్తం

హేలాపురి నివాసి నాగేశం బతికి చెడ్డవాడు. తాతలు, తండ్రుల కాలం నాటి ఆస్తులన్నీ కరిగిపోయి నేటికి తనకంటూ స్వంత ఇల్లు కూడా లేక బాడుగ ఇంటిలో సంసారం గడుపు కొస్తున్నాడు. దానికి తోడు గంపెడు సంతానం. ఆరుగురు ఆడపిల్లలు, నలుగురు మగ పిల్లలు. అందులో నలుగురు ఆడపిల్లలు పెళ్ళికెదిగి వచ్చి నాగేశం దంపతుల గుండెల్లో గుబులు రేపుతున్నారు.

రోజూ కడుపునిండా తినడానికే లేని ఈ పరిస్థితిలో పిల్లల పెళ్లిళ్లు ఎలా చేయాలో పాలు పోవడం లేదు నాగేశానికి. ఇటువంటి పరిస్థితిలో సంపదకోసం లక్ష్మీదేవిని ప్రసన్నం చేసుకో వడం మినహా మరో దారిలేదని నిర్ణయించుకుని నాగేశం ఇంట్లో ఎవరికీ చెప్పకుండా అడవిలో తపస్సు చేసుకోడానికి వెళ్లిపోయాడు.

నాగేశం తపస్సుకు మెచ్చి లక్ష్మీదేవి ప్రత్యక్షమయింది.

‘భక్తా! నీ భక్తికి మెచ్చాను. నీ అవసరాలన్నీ గ్రహించాను. నీకెంత సంపద కావాలో కోరుకో. ప్రసాదిస్తాను. కానీ ఒక్క విషయం మాత్రం జ్ఞాపకం ఉంచుకో. ఒకే ఒక్కసారి మాత్రం నువ్వు నాతో మాట్లాడే అవకాశం ఇస్తున్నాను. బాగా ఆలోచించుకుని నీకెంత సంపద కావాలో కోరుకో. అనుగ్రహిస్తాను’, అన్నది లక్ష్మీదేవి.

నాగేశం తన అవసరాలన్నీ మననం చేసుకోసాగేడు. ఆరుగురు ఆడపిల్లల పెళ్ళిళ్ళు. మంచి ఇల్లు, పాలాలు, మగపిల్లలకు మంచి జీవితాలు - వీటన్నిటికీ సరిపడే ధనం ఎంత? అంత సామ్ములక్ష్మీదేవి ఇవ్వగలదా? అనేక సందేహాలతో నాగేశం సతమతమవుతూ, ‘అమ్మా! అసలు నీ దగ్గర ఎంత ధనముంది?’ అని అడిగేడు.

‘అంతులేనంత!’ అని సమాధానమిచ్చి మాయమైపోయింది లక్ష్మీదేవి.

- కోనే నాగ వెంకట ఆంజనేయులు