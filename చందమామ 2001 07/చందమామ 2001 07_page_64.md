పెళ్ళిమాటలు

ఒకసారి గోపీనాధుడనే పండితుడు పొరుగునవున్న కృష్ణాపురం అగ్రహారంలో, తన మిత్రుణ్ణి చూడబోయాడు. ఆరోజు మధ్యాహ్నం భోజనాలయ్యాక, ఆయనా, మిత్రుడూ కబుర్లాడు తూండగా, పక్కనవున్న ఇంట్లోంచి ఒక రెండేళ్ళ బాలిక తప్పటడుగులు వేస్తూ, అక్కడికి వచ్చింది. ఎర్రగా బొద్దుగా వున్న ఆ బాలిక ఏదో మాట్లాడాలని చిలకపలుకులు పలుకు తూండగా, ఆ బాలిక తండ్రి కూడా అక్కడికి వచ్చాడు.

గోపీనాధుడు, ఆ బాలికను చూసి ముచ్చటపడి, ఆ వచ్చినాయన ఆ బాలిక తండ్రి అని తెలుసుకుని, ఛలోకిగా, “ఏమండీ, మీ అమ్మాయి అచ్చు బాలక్ష్మిలా వున్నది. నాకొక్కడే కొడుకు. వాడికి నాలుగేళ్ళ వయసు; ఏ బాలకృష్ణుడో అన్నట్టుంటాడు. పెళ్ళిమాట, వాళ్ళు యుక్త వయస్కులయ్యాక – ప్రస్తుతానికి నిశ్చితార్థంలాంటివి చేస్తే ఎలావుంటుందంటారు?” అన్నాడు.

“మా అమ్మాయిని ముసలాయనకిచ్చి కట్టబెట్టమంటారా ఏం?” అన్నాడు బాలిక తండ్రి కోపంగా.

ఆయన మాటలు అర్థంకాక గోపీనాధుడు ఆశ్చర్యపోయాడు. అప్పుడు బాలిక తండ్రి పెద్దగా చిటికె వేసి, “వినండి! మీ అబ్బాయి వయసు నాలుగేళ్ళు; మా అమ్మాయి వయసు రెండేళ్ళు. అంటే, మీ అబ్బాయి వయసులో సగం మాత్రమే. అలాంటప్పుడు, మా అమ్మాయిని ఇరవై ఏళ్ళ వయసులో, మీ అబ్బాయికిచ్చి పెళ్ళిచేయడమంటే, అప్పటికి వాడి వయసు నలభై. ఒకవేళ మా అమ్మాయికి ఇరవై ఐదేళ్ళ వయసులో పెళ్ళి చేస్తే, మీ వాడికి యాబై ఏళ్ళ వయసవుతుంది; అవునా? మరి, ఆ వయసువాడు ముసలివాడు కాదంటారా?” అని అడిగాడు.

బాలికతండ్రి అమాయకత్వాన్నీ, అజ్ఞానాన్నీ గ్రహించి, గోపీనాధపండితుడు మౌనంగా వూరు కున్నాడు.