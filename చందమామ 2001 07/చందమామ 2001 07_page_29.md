బోయవాడి కుక్క

అడవిపక్షుల్నీ, నీటిపక్షుల్నీ వేటాడి జీవించే ఒక బోయవాడికి, వాటిని చెట్లలోనుంచీ, నీటిలోనుంచీ తన దగ్గరకు తీసుకురాగల కుక్క ఒకటి అవసరం అనిపించింది. వాడు సంతకు పోయి, అప్పుడప్పుడే ఈడుకు వస్తున్న ఒక కుక్కను కొన్నాడు.

వాడు ఇంటికి తిరిగి వస్తూ, కుక్క శక్తి ఏపాటిదో పరీక్షించేందుకు, అప్పుడే ఎగిరివచ్చి, ఒకసరస్సులో ఈదుతున్న అడవి బాతుల గుంపుమీద బాణం వదిలాడు. బాణం దెబ్బతిన్న ఒక బాతు ఎగిరిపోలేక నీళ్ళలో అటూ ఇటూ కొట్టుకోసాగింది. మిగతా బాతులన్నీ గుంపుగా ఎగిరిపోయినై.

బోయవాడు, తను కొన్న కుక్కను నీటిలో పడివున్న బాతుకేసి ఉసికొల్పాడు. అది నీటిమీద నడుస్తూ పోయి, బాతును పట్టుకుని వాడిదగ్గరకు తీసుకువచ్చింది. ఇది చూసి బోయవాడు నిర్ఘాంతపడిపోయాడు. ఈ సంగతి ఎవరికైనా చెబితే, వాళ్ళు నమ్మకపోగా తనను మతి చెడినవాడికింద జమకడతారని వాడికి అనిపించింది.

అందుకని వాడు, మరునాడు తను ఎరిగిన ఇద్దరు బోయవాళ్ళను వెంటబెట్టుకు పోయి, అంతకు ముందు రోజులాగే, ఒక పెద్దచెరువులో వాలిన అడవిబాతులమీద బాణంవదిలాడు. దెబ్బతిన్న బాతు తప్ప మిగతావి ఎగిరిపోయినై. బోయవాడు ఉసికొల్పగా కుక్క నీటిమీద నడుస్తూ పోయి, బాతు మెడ పట్టుకుని యజమాని దగ్గరకు తెచ్చింది.

ఇది చూసిన బోయవాడి స్నేహితులు, “ఛీ,ఛీ! సంతలో నిన్నెవడో నిలువునా మోసగించాడు. ఈ కుక్కకు ఈదటం చేతకాదు!” అన్నారు.