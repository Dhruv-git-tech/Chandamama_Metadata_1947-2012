“సువాసన ఆహ్లాదకరంగా వుంటుంది కానీ, తక్కువ దూరం వ్యాపిస్తుంది. కుళ్ళు ఘాటుగావుండి ఎంత దూరమైనా వ్యాపిస్తుంది. ఐతే, జనం ముక్కులు మూసు కునేలా చేస్తుంది. ఇందులో నీకేది ఇష్టమో, నువ్వే నిర్ణయించుకో, బాబూ!” అన్నాడు పురుషోత్తం నవ్వుతూ.

ఆ తర్వాత, దీనిని గురించి బాగా ఆలోచించగా, గోపన్నకు విషయం చాలావరకు అర్థమైంది.

ఈలోగా, పురుషోత్తం, గోపన్న తల్లిదండ్రులకు, తనకూ గోపన్నకూ జరిగిన సంభాషణ వివరాలు చెప్పాడు. గోపన్న తల్లి ఆయనతో, “మీరు చెప్పవలసిన వాడికి చెప్పారు. ఇంట్లో వాడు చేస్తున్న అల్లరి భరించడం కష్టంగా వుంది. మీ మాటలతో వాడు బాగుపడతాడని ఆశ,” అన్నది.

“ఉత్తమాటలకు ఎవరూ బాగుపడరు. మరీ పసిపిల్లల విషయంలో చెప్పనవసరం లేదు. నేనిప్పుడు, మా గ్రామం తిరిగి వెళుతున్నాను. రెండురోజుల్లో తిరిగివస్తాను. మీ వాడిని నాతోపంపండి. వాడు ఒకసారి పీతాంబ రాన్ని ప్రత్యక్షంగా చూడడం మంచిది. కుళ్ళు పట్ల అసహ్యం పుట్టాలంటే, కుళ్ళును దగ్గర్చుంచి చూడాలి,” అన్నాడు పురుషోత్తం.

తల్లిదండ్రులు గోపన్నను, పురుషోత్తంతో పంపడానికి ఒప్పుకున్నారు. ఇన్నాళ్ళకు పీతాంబరాన్ని చూడాలన్న తనకోరిక తీరుతున్నందుకు గోపన్న ఎంతో సంబరపడ్డాడు. కానీ తీరా ఆ గ్రామం చేరేసరికి, ఆ రోజే పీతాంబరం చనిపోయాడు. గ్రామమంతా ఆ వార్తగుప్పుమని, అందరూ ఆయన గురించే మాట్లాడుకుంటున్నారు. గోపన్న ఆసక్తిగా విన్నాడు.