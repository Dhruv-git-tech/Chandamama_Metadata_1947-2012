ఆజ్ఞానుసారం అడవి అంచున ఆగి, విడిదికి గుడారం సిద్ధం చేశారు. బాగా అలసివున్న కృష్ణభూపతి గుడారంలోకి ప్రవేశించి, అక్కడ అమర్చిన శయ్యమీద పడుకున్నాడు.

ఒక గంట గడిచీ గడవకుండానే గుడారం బైట ఏవో కలకలం విన్న కృష్ణభూపతి, చప్పున లేచి కూర్చుంటూ, “ఏమిటది?” అంటూ ప్రశ్నించాడు.

రాజు ప్రశ్నకు, గుడారపుద్వారం వద్ద కాపలా వున్న భటుడు రెండడుగులు లోప లికి వేసి, “ఎవరో కుర్రవాడు, ప్రభూ! ఇంకా మీసాలైనా సరిగ్గా రాలేదు, మన సైన్యంలో చేరుతాడట! మీ దర్శనం వెంటనే కావాలంటూ గొడవ చేస్తున్నాడు. అతడు శత్రుగూఢచారి కావచ్చునన్న అనుమానంతో మన సైనికులు అడుగు ముందుకు వెయ్యకుండా ఆపారు,” అంటూ జవాబిచ్చాడు.

కృష్ణభూపతి వెంటనే లేచి గుడారం వెలుపలికి వచ్చి చూశాడు. సైనికుల ముందు నిలబడివున్న కుర్రవాడు నిజంగానే చాలా లేత వయస్కుడు. సైనికుల చేతి కాగడాల వెలుతురులో, కుర్రవాడి ముఖంలోని లాలిత్యం, నిప్పుకణికల మధ్య సువర్ణంలా కొట్టవచ్చినట్టు కనిపిస్తున్నది. సైనికులు చేసిన గొడవకు, అతడి విశాలనేత్రాలు, కొలను లోని చేపపిల్లల్లా అటూ ఇటూ కదులుతూ, ఆతృతను కనబరుస్తున్నాయి.

నిర్భయంగా తనవైపు చూస్తున్న, ఆ నవ యువకుడి ముఖంలో లాలిత్యపు తెరచాటున కనబడుతున్నపట్టుదల, శౌర్యం కృష్ణభూప తిని ఆకర్షించాయి. అతడు ఒక్క నిమిషం కుర్రవాణ్ణి తేరిపార చూసి, “అతణ్ణి లోపలికి పంపించండి!” అంటూ భటులను ఆదే శించి, వెనుదిరిగి గుడారంలోకి నడిచాడు.

మరొక నిమిషంలో లోపలికి ప్రవేశించిన కుర్రవాడు, కృష్ణభూపతికి వంగి నమస్క రించి, “ఇంతలో మీ దర్శనం అవుతుందను కోలేదు, చాలా కృతజ్ఞుణ్ణి ప్రభూ!” అన్నాడు.

సౌకుమార్యం వీడని అతడి కంఠ మాధు ర్యానికి రాజు తల పంకిస్తూ, “ఇంతకూ ఎవరు నువ్వు? ఏదేశస్థుడివి? మా సైన్యంలో చేరాలను కోవడానికి కారణం ఏమిటి?” అంటూ ప్రశ్నించాడు.

“ప్రభూ! నా పేరు కళాపూర్ణుడు. నేను ఏ దేశస్థుణ్ణయినా, ప్రస్తుతం నా అన్నవారులేని అనాధను. తమరు అధర్మంపై సాగిస్తున్న, ఈ జైత్రయాత్రలో, నన్నూ పాల్గొననివ్వమని ప్రార్థించడానికే, ఇక్కడికి వచ్చాను,” అంటూ కుర్రవాడు సవినయంగా జవాబిచ్చాడు.