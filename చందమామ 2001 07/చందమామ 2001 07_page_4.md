సంచాలకులు
చక్రపాణి. బి.నాగిరెడ్డి
జీవితానికి పునాది!

యా భైనాలుగేళ్ళ క్రితం జూలై నెలలోనే చందమామ ప్రారంభించబడింది. చదవడం, రాయడం, గణితం ఈ మూడూ నేర్పడమే ఆ రోజుల్లో విద్యాబోధన ప్రధాన లక్ష్యాలుగా ఉండేవి. ఈనాడు వీటితోపాటు కంప్యూటర్ పరిజ్ఞానం కూడా అక్షరాస్యతలో నాలుగవ అంశమయింది. వీటన్నిటికీ మించి ఐదవ అంశం ఒకటి ఉంది. అదే సత్ప్రవర్తన. వ్యక్తిగత వికాసానికీ, సామాజిక అభ్యున్నతికీ పునాది సత్ప్రవర్తన! ఈ విషయాన్నే ఇటీవల ఒక విద్యావేత్త విద్యార్థులనూ, ఉపాధ్యాయులనూ ఉద్దేశించి ప్రసంగిస్తూ ప్రస్తావించాడు.

సత్ప్రవర్తన కేవలం బోధించడంవల్ల మాత్రమే సిద్ధించేదికాదు. దానిని ఒక్కొక్కరూ శ్రద్ధగా అలవరచుకోవాలి. ధైర్యం, కరుణ, త్యాగం, దేశభక్తి, ధర్మచింతన అంటే మంచి ఆలోచనలు, మంచి పనులు--ఇవన్నీ కలిసినదే సత్ప్రవర్తన అని ఆయన సెలవిచ్చాడు.

పురాణేతిహాసాలు, జానపద కథలు ధీరోదాత్త గుణాలను కీర్తిస్తూనే ఉన్నాయి. మానవజాతి సముద్ధరణకోసం దేవుళ్ళు అవతారాలెత్తి ఆదర్శ కల్యాణ గుణగణాలను ప్రదర్శించినట్టు మన పురాణాలు చెబుతాయి.

ఒకప్పుడు గురువుల పాదాల చెంత కూర్చుని వారి బోధలు విని సత్ప్రవర్తనను అలవరచుకునే అవకాశం మన బాలబాలికలకు ఉండేది. ఇప్పుడు అటువంటి గురువులు లేరు. అయితే, ఆ మహనీయులు రచించిన ఉత్తమ గ్రంథాలు ఉన్నాయి. వాటినుంచి వారి అనుభవాలనూ, ఉపదేశాలనూ చదువుకోవచ్చు. ఉన్నతమైన మానవతా విలువలను అలవరచుకోవచ్చు.

గత ఐదు శతాబ్దాలుగా చందమామలో వెలువడుతూన్న కథలూ, శీర్షికలూ మానవతా విలువలను ప్రతిబింబించేవిగా ఉన్నాయని పాఠకులు తరచూ లేఖలద్వారా తెలియ జేస్తున్నారు. చందమామ త్వరలో మరింత ప్రాచుర్యంగల మాధ్యమం ద్వారా విద్యారంగంలో అడుగుపెట్టనున్నది. ఉన్నతమైన విలువలను కథల రూపంలో విశదపరచగలదని తెలియజేయడానికి సంతోషిస్తున్నాము!

“చందమామ ద్వారా సత్ప్రవర్తన!” అనే నినాదం దశదిశలా వినిపించే కాలం త్వరలో రానున్నది!