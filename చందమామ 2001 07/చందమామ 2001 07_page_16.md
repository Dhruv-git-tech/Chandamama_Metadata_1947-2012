భయపడకు సమరబాహు, నీ మిత్రులం,”
అన్నారు.

ఖడ్గజీవదత్తుల్ని చూసి సమరబాహు పొందిన ఆశ్చర్యం అంతా ఇంతా కాదు. అతడేదో అనబోయేంతలో, ఎలుగ్గొడ్డు భటులు రాతి పలకను పైకెత్తి కంతను మూసేస్తూ, “మీరుదరూ మిత్రులేనా, అయితే తోడేళ్ళమందకు కలిసికట్టుగా విందు భోజనం కండి!” అన్నారు.

జీవదత్తుడు, సమరబాహు భుజంతట్టి ధైర్యం చెబుతూ, “స్వర్ణాచారిద్వారా సంగ తంతా విన్నాం. మనం అందరం సురక్షితంగా, ఈ తోడేళ్ళబండ మీదినుంచి మన ప్రాంతాలు చేరగలం. భయపడవద్దు నా మాట నమ్ము!” అన్నాడు.

అంతలో ఆకలిగొన్న తోడేలొకటి కుప్పించి పైకెగిరి, రాతిబండలో వున్న పగుళ్ళలో ఒక చోట ముందు కాళ్ళతో బలంగా పట్టుకుని బండ పైకి పాకాలని చూసింది. ఖడ్గవర్మ చప్పున ముందుకు వంగి కత్తితో దాని తల మీద బలంగా కొట్టి, మెడ పట్టుకుని పైకి లాగి బండ మీద పడవేశాడు.

జీవదత్తుడు, “ఖడ్గా, చాలా మంచిపని చేశావు!” అని, సమరబాహును, “ఎలుగ్గొడ్డు ముఠావాళ్ళు తోడేళ్ళకు ఆహారం ఏ సమయాల్లో వేస్తారో, నీకు తెలుసా?” అని అడిగాడు.

“ఈ క్రూరమృగాలకు వాళ్ళు సూర్యోదయ, సూర్యాస్తమయ సమయాల్లో ఏ జంతు మాంసమో తెచ్చి వేస్తారు. అందుకోసం వాళ్ళు, ఆ కనబడే గోడకు బిగించివున్న తలుపును తెరుస్తారు,” అన్నాడు సమరబాహు.

ఆ తర్వాత కొంతసేపటికి సూర్యోదయం అవుతూండగా, బండచుట్టూవున్న తోడేళ్ళు భీకరంగా అరుస్తూ, సౌరంగమార్గం వైపున వున్న తలుపు కింద తచ్చాడసాగినై.

జీవదత్తుడు, ఖడ్గవర్మకు ఆ తలుపును చూపుతూ, “ఎలుగ్గొడ్డు ముఠావాళ్ళు, ఆ తలుపు తెరిచి తోడేళ్ళకు ఆహారం విసర బోతున్నారన్నమాట! ఏవీ, నీ విల్లంబులు బయటికి తీసి, ఆ తలుపుకు గురిచేసి వుంచు!” అన్నాడు.

జీవదత్తుడు చెప్పినట్టే ఖడ్గవర్మబాణాన్ని ఎక్కుపెట్టి, తోడేళ్ళబండ మీద తాపీగా కూర్చున్నాడు. ఒకటి, రెండు క్షణాలు గడిచే లోపల, సౌరంగమార్గంపై నున్న తలుపు కిర్రు మంటూ తెరుచుకున్నది. ఇద్దరు ఎలుగ్గొడ్డు వాళ్ళు జంతుమాంసంతో నిండివున్న పెద్దతట్ట నొకదాన్ని పైకెత్తి, మాంసాన్ని బయటికి వేయ బోతున్నారు. అదే సమయంలో, ఖడ్గవర్మ