# నందన్ కానన్
## జంతు ప్రదర్శనశాల

నందన్ కానన్ అంటే 'దేవతల ఉద్యానవనం' అని అర్థం. అరుదైన తెల్లపులులు ఇక్కడ అధిక సంఖ్యలో ఉండడం వల్ల ఇది ప్రపంచ ప్రసిద్ధిని సంతరించుకున్నది. ఒరిస్సా రాజధాని భువనేశ్వర్‌కు 20 కి.మీ. దూరంలో 45 సంవత్సరాల క్రితం ఏర్పాటు చేయబడిన ఈ బయోలాజికల్‌పార్క్‌లో ఇప్పుడు 30 కి.పైగా తెల్లపులులు ఉంటున్నాయి. ప్రపంచ వ్యాపంగా వున్న జంతు ప్రదర్శన శాలలలో ప్రస్తుతం మొత్తం 50 తెల్లపులులే ఉన్నాయి. ఇవన్నీ కూడా చాలావరకు నందన్ కానన్ నుంచి వెళ్ళినవే. 1980లో దీపక్, గంగ అనే పులులకు మొట్టమొదటి సారిగా మూడు పిల్లలు పుట్టాయి. ఆ తరవాత పుట్టిన పులిపిల్లలను మనదేశంలోని ఇతర జంతు ప్రదర్శనశాలలకు పంపారు. నందన్ కానన్ 'వైట్ టైగర్ సఫారీ' 12 హెక్టార్ల విస్తీర్ణంలో విస్తరించి ఉన్నది. నందన్ కానన్‌లో సింహాలకంటూ ప్రత్యేకంగా 20 హెక్టార్ల విస్తీర్ణంలో 'లయన్ సఫారీ' కూడా వుంది. ఇలాంటి వాటిలో ఇది ప్రపంచంలోనే మొట్టమొదటిది కావడం చెప్పుకోతగ్గ విశేషం. చండకారణ్యం మధ్య ఒకవైపున 50 హెక్టార్ల విస్తీర్ణంతో వున్న కంజియా సరస్సును ఆనుకుని సహజ సుందర ప్రకృతి వాతావరణంలో నందన్ కానన్ జంతు ప్రదర్శనశాల నెలకొనివుంది. ఈ అడవిలోనూ, సరస్సులోనూ దాదాపు 70 రకాల క్షీరదాలూ, 20 రకాల సరీస్ఫాలూ, 80 రకాల పక్షులూ శాంతియుత సహజీవనం కొనసాగిస్తున్నాయి.

రక రకాల మంచినీళ్ళ చేపలు గల 34 చెరువులు నందన్ కానన్ మరో ఆకర్షణ. మనదేశంలోని జంతు ప్రదర్శన శాలలలో ఇక్కడే 620 మీ. పొడవైన 'ఏరియల్ రోప్‌వే' కేబుల్ కార్ మొట్టమొదటి సారిగా ప్రవేశపెట్టారు. దీనిని సందర్శించినప్పుడు, “తన కోసం ఏదీ కోరకుండా అపారకరుణతో, దాతృత్వంతో తన జీవఫలాలను ఉదారంగా ప్రసాదించే వింతజీవి అడవితల్లి!” అన్న గౌతుమ బుద్ధుడిమాటలు గుర్తుకు వస్తాయి.