వ్యవస్థాపకులు
చి. నాగిరెడ్డి - చక్రపాణి

భిన్నమైన కలలు!

బౌలల దినోత్సవం సందర్భంగా వెలువరించిన మరో పిల్లల ప్రత్యేక సంచిక ఇప్పుడు మీ చేతుల్లో ఉంది. బాలబాలికలలోని సృజనాత్మకశక్తిని ప్రోత్సహించాలనే లక్ష్యంతో చందమామ గత ఐదేళ్ళుగా ఒక విలక్షణమైన ప్రయోగం చేస్తూన్న విషయం పాఠకులకు తెలిసినదే. ప్రత్యేక సంచిక కోసం పిల్లల నుంచి కథలను, చిత్రాలను ఆహ్వానించి సమర్థవంతులైన బాలచిత్ర కారులను గుర్తించి, వారిని చెన్నయ్‌కి పిలిపించి - బాలరచయితల కథలకు బాలచిత్రకారుల చేత బొమ్మలు వేయించి ప్రచురిస్తున్నాం. ఈ ప్రయత్న ఫలితం మీరిప్పుడు కళ్ళెదుట చూస్తు న్నారు. చూసి, చదివి ఆనందించండి!

ఈ పోటీకి పిల్లలు పంపిన కథలను చదువుతూన్నప్పుడు ఒక విషయం స్పష్టంగా తెలియ వచ్చింది. ఎక్కువ కథలు కలల చుట్టే తిరిగాయి. కలలు కనడం మానవసహజం. మరీ పసివాళ్ళయితే అమితంగా కలలు కంటారన్న విషయమూ వాస్తవమే. అలాంటి వారినుంచి కలల కథలే ఎక్కువగా రావడంలో ఆశ్చర్యం లేదు. అయితే, ఒక కథను చక్కని అంశంతో ప్రారంభించి వివిధ సంఘటనలతో క్రమక్రమంగా చెప్పుకుంటూ వెళ్ళి, ఆఖరికి ఇదంతా ఒక కల అని ముగిస్తే, చెప్పదలచిన విషయం పలచబడి పోతుందన్న విషయం మరిచిపోకూడదు.

నూతన ప్రపంచం పట్ల ఆసక్తితో నిండిన ఉత్సుకత, తెలుసుకోవాలన్న తపన కారణంగా మనలో పసిప్రాయం నుంచే పరిశీలనాశక్తి అలవడుతుంది. వాటికి మన ఊహాశక్తిని మేళవించి, వాస్తవికతను ప్రతిబింబించే చక్కని కథలను సృష్టించవచ్చు.

అందుకు చదవడం ఒక్కటే చేయూతనిస్తుంది. మంచి కథలు, కవితలు, వ్యాసాలు పాఠకుల హృదయాలలో నూతన ప్రపంచాలను ఆవిష్కరిస్తాయి. వింత వెలుగులను ప్రసరింప జేస్తాయి. ఆ వెలుతురులో మన ఆశలకూ, ఆశయాలకూ రూపకల్పన చేసుకుంటూ - మన ప్రియతమ రాష్ట్రపతి డా. ఎ. పి.జె. అబ్దుల్ కలాం తరచూ కాంక్షించే విధంగా గోప్పగోప్ప కలలు కంటూ వాటిని సాకారం చేసుకోవడానికి నిర్విరామంగా కృషిచేయాలి!

సంపాదకుడు : విశ్వం

Visit us at : http://www.chandamama.org