తలారి భల్లూకుడు ఏమి చేయటానికీ తోచనివాడిలా తల వంచుకు వూరుకుని, తరవాత తల ఎత్తి, “కాళీవర్మదొరా, ఏమిటి మీ ఆజ్జ? ఈ భల్లూకం తలతో నేను చంద్ర శిలానగరం పోవటం అంటే, అక్కడ వీధి పిల్లలచేత రాళ్ళ దెబ్బలు తిని ప్రాణాలు పోగొట్టుకోవటమే అవుతుంది,” అన్నాడు.

కాళీవర్మకత్తితో తలారి భల్లూకుణ్ణిమృదు వుగా తాకి, “తలారి భల్లూకా, నీ స్వామి భక్తి మెచ్చదగింది. మనం ముందు ఈ కోటలో ప్రవేశించి, మాయామర్కటాన్ని పట్టు కోవ టంతో పాటు, ఇప్పటికే మించి పోకపోతే, ఆ రాజు దుర్ముఖుడి ప్రాణాలు కూడా కాపాడాలి. రాజు జితకేతుడితో పోల్చితే, దుర్ముఖుడు అన్నివిధాలా ఉత్తముడుగా కనిపిస్తున్నాడు. ఇక మంత్రి జీవగుప్తుడి దూతకు ఇవ్వవలసిన జవాబు మాట! గండ్రగొడ్డలితో అతడి తల నరుకుతావో లేక అతడి కత్తిని రెండుగా విరిచి, ఇక్కడి నుంచి తరిమేస్తావో అదంతా నీ ఇష్టం!” అన్నాడు.

ఆ మరుక్షణం తలారి భల్లూకుడు, “దిరిశెనవన, బైరవా!” అంటూ భీకరంగా

అరుస్తూనే కుప్పించి దూత మీదికి దూక, అతడి చేతిలోని కత్తిని లాక్కుని, మధ్యకు విరిచి, ముక్కలను దూరంగా విసిరివేస్తూ, “ఒరే, దూతాధమా! నేను జితకేతరాజుగారి ఉప్పు తిన్నదానికీ, నగరప్రధాన తలారిగా శిక్షితుల తలలు నరికి చేసిన సేవకూ, చెల్లు! మర్యాదగా మంత్రి జీవగుప్తుడు ఇక్కడి నుంచి వెంటనే వెళ్ళకపోతే, అతడి తలను దిరిశెనవన బైరవుడికి బలి చేస్తానని చెప్పు! అన్నాడు.

జీవగుప్తుడి దూత ఒక చావుకేక పెట్టి, గుర్రాన్ని వెనుదిప్పి పరిగెత్తించేంతలో, బంధింపబడివున్న కోట ద్వారాలపైపు నుంచి ఫెళ ఫెళమంటూ పెద్ద ధ్వనితో పాటు, “కాళీవర్మకూ, జై!” అన్న కేకలు వినిపించినై.

భల్లూక మాంత్రికుడితో పాటు అందరూ ఆశ్చర్యంగా అటుకే తలలు తిప్పి చూశారు. కోట ద్వారాలు భగభగమని కాలిపోతున్నవి. వాటిముందు ఆటవికుడూ, దొంగనాగమల్లూ, అతడి ఇద్దరు అనుచరులూ మండుతున్న ఎండు కట్టెలు ఎత్తిపట్టుకుని ఉత్సాహంగా గంతులు వేస్తున్నారు. -(ఇంకావుంది)