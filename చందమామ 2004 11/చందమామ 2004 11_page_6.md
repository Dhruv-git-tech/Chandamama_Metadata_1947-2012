పాఠకులకు కథల పోటీ (జూన్)

ఉత్తమ బహుమతి పొందిన ముగింపు!

పూజారి కోరిక విన్న గ్రామస్థులు ఒక నిర్ణయానికి రాలేకపోయారు. పూజారి కోరిక తీర్చాలంటే ఎక్కువ డబ్బుకావాలి. ఒకవేళ ఆయన కోరిక తీర్చినా మళ్ళీ మళ్ళీ ఇలాంటి కోరికలు కోరవచ్చు. కోరిక తీర్చక పోతే ఊళ్ళో మరో పూజారి లేడు గనక గుళ్ళోపూజలు ఆగిపోతాయి. ఇలా ఆలోచిస్తూన్న సమయంలో వారిలో చంద్రన్న అనే యువకుడు, “అయ్యా, మీరు నిశ్చింతగా వెళ్ళండి. పూజారి సమస్యను నేను పరిష్కరి స్తాను,” అన్నాడు. చంద్రన్న మంచివాడూ, తెలివైన వాడూ గనక అతడి మాటవిని గ్రామస్థులు తమ ఇళ్ళకు వెళ్ళిపోయారు.

మరునాడు తెల్లవారగానే దేవాలయంలోంచి గుడి గంటలు వినిపించాయి. పూజారి ఎప్పటిలాగే ఆ రోజూ వచ్చి పూజాకృత్యాలు నిర్వహించడం చూసి గ్రామస్థులు ఊపిరి పీల్చుకున్నారు.

ఆ రోజు సాయంకాలం గ్రామపెద్దలు చంద్రన్నను పిలిచి, “ఈ సమస్యను ఎలా పరిష్కరించావు?” అని అడిగారు.

చంద్రన్న చిన్నగా నవ్వి, “మనసుంటే మార్గం వుంటుంది. పూజారి మన మీద ప్రయోగించిన మంత్రాన్నే, నేను ఆయన మీద ప్రయోగించాను. నాలుగోజామున హడావుడిగా పూజారి ఇంటికి వెళ్ళి తలుపు తట్టి ఆయన్ను పిలిచి, “స్వామీ, నాకు ఇప్పుడు కలలో దేవుడు కనిపించి, ‘ఒరే చంద్రన్నా, నాకు పూజ జరగలేదు. నైవేద్యం లేదు. పూజారి అశ్రద్ధ చేశాడు. తెల్లవారేలోగా ప్రజల సమక్షంలో అబద్ధం చెప్పిన ఆ నీచుడి కుడిచేతిని ఖండించు, వెళ్ళు,’ అని ఆజ్ఞాపించాడు. రండి గుడిద్దగ్గరికి వెళదాం. ప్రజలను పిలుద్దాం,” అన్నాను. అంతే! పూజారి గడగడ వణికిపోతూ, “చంద్రన్నా నీకు పుణ్యముంటుంది. ఈ విషయం మరెక్కడా పాక్కనీయొద్దు. ఏదో దురాశకు పోయి అలాంటి కోరిక కోరాను. అలాంటి బుద్ధి తక్కువ పని మరెప్పుడూ చేయను. ఇప్పుడే వెళ్ళి దేవుడికి పూజాది కార్యక్రమాలు నిర్వర్తిస్తాను,” అంటూ కాళ్ళావేళ్ళాపడి ఆలయం కేసి పరిగెత్తాడు,” అన్నాడు.

గ్రామస్థులు చంద్రన్న తెలివిని మెచ్చుకున్నారు.

పెండ్యాల సుబ్బారావు,
2-7A9, వెంకట్‌నగర్, శివాలయం వద్ద
కాకినాడ - 533 003, తూ.గో. (ఆం.ప్ర)