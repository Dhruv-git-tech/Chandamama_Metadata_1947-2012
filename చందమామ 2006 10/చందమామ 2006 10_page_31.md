చందమామ కబుర్లు

జంతు ప్రదర్శనశాలలో జన్మదిన వేడుక!

గత నవంబర్ 15వ తేదీ ఆస్ట్రేలియాలోని బ్రిజ్‌బేన్ జంతు ప్రదర్శన శాలలో జన్మ దిన వేడుక జరిగింది. 175సం.లు పూర్తిచేసుకున్న హారియట్ అనే తాబేలుకు ఆరోజు జన్మదినం. దానికి లేత ఎరుపు రంగు హైబిస్‌కస్ ఫ్లవర్ కేక్ ఇవ్వబడింది. దానిని చూసి సందర్భకులందరూ ఎంతో సంతోషించారు. హారియట్‌ను 1835వ సం.లో సుప్రసిద్ధ శాస్త్రవేత్త డార్విన్ పెద్ద పెద్ద తాబేళ్ళకు ప్రసిద్ధిగాంచిన జయింట్ గాలపాగోస్ దీవిలో కనుగొన్నాడు. గత 17 సం.లుగా బ్రిజ్‌బేన్ జూలో ఉంటున్నది. దాని రక్షణా బాధ్యతలు నిర్వహిస్తూన్న స్టీవ్ ఇర్విన్, అది మరో పాతిక సంవత్సరాలు జీవించే అవకాశం ఉందని చెబుతున్నాడు. ప్రపంచంలోనే అత్యధికమైన వయసు గల జంతువు కూడా అద్వైత్య-1 అనే తాబేలు అన్నది ఇక్కడ చెప్పుకో తగ్గ మరో విశేషం. అది కలకల్తా అలిపూర్ జూలో ఉంటున్నది. దాని వయసు 255 సం.లు. దీనిని గవర్నర్ జనరల్ లార్డ్ క్లైవ్ తీసుకువచ్చి కలకత్తా జంతు ప్రదర్శనశాలకు ఇచ్చాడని చెబుతారు.

భారతీయ మహిళా అంతరిక్షగామి!

ముప్పై అయిదు సం.ల వయసు గల ఎస్. వనజా శివసుబ్రహ్మణ్యం మలేసియాలో స్థిరపడిన భారతీయ సంతతికి చెందిన మహిళా ఇంజినీర్. వచ్చే సంవత్సరం ఇంటర్నేషనల్ స్పేస్ స్టేషన్‌కు వెళ్ళిరావడానికి ఎంపికయిన నలుగురు అభ్యర్థులలో వనజ ఒకరు. మరి ముగ్గురు పురుష అభ్యర్థులతో పాటు ఆమె ప్రస్తుతం రష్యన్ స్పేస్ ఏజెన్సీలో జరిగే వైద్య సంకేతిక పరీక్షల కోసం మాస్కోకు వెళుతున్నది.