# పాఠకుల లేఖలు

ఆకాశంలో నెలకు ఒకసారే పున్నమి చందమామ. నేల మీద నెల అంతా చదువరుల చేతుల్లో 'చందమామ' మాసపత్రిక. మూడు తరాలుగా మా కుటుంబంలో అంతర్భాగ మయిన చందమామ వజ్రోత్సవ సంవత్సరంలో అడుగుపెట్టడం మాకెంతో ఆనంద దాయకం.

ఇది వరలో 'దీపావళి' సందర్భంగా చందమామ ప్రత్యేక వ్యాసాలతో, కథలతో వచ్చేది. ఈ వజ్రోత్సవ సంవత్సరంలో ఒక విశిష్టసంచిక వెలువడితే బావుంటుంది. వ్యవస్థాపకుల జీవిత విశేషాలు, సంపాదకులు, చిత్రకారులు, ప్రముఖ రచయితలు, సంస్థ ప్రారంభం నుంచి ముద్రణ అభివృద్ధివంటి వివిధ విషయాలు చేర్చి ఒక సంపూర్ణ సంచిక తీసుకు రావడం సముచితంగా ఉంటుంది. తెలుగు నుంచి 13 భాషలకు పెరిగి 'దేశ సమైక్యతకు' విశిష్ట సేవ చేస్తూన్న చందమామకు హృదయపూర్వక అభినందనలు.

- ఆర్.వి.ఎస్. రాజు, గణపవరం ప.గో.జిల్లా (ఆం.ప్ర)

‘పాఠకుల లేఖలు’ పునః ప్రారంభించినందుకు సంతోషం. లోగడ చందమామలో ‘ఈ నెలలో జన్మించిన మహనీయులు’ అనే శీర్షికవెలువడేది. దాన్ని పునరుద్ధరించండి. ధరలో కేవలం రెండు రూపాయలు మాత్రమే తేడా అయినప్పటికీ, సైజులో, ముద్రణలో తెలుగు, ఇంగ్లీషు చందమామల మధ్య ఎంతో తేడా ఉన్నది. దీన్ని తగ్గించమని ప్రార్థిస్తున్నాం.

విదేశీ జానపద కథలు కొంతకాలం మమ్మల్ని అలరించాయి. వాటిని తిరిగి ప్రచురించగలరని ఆశిస్తున్నాం.

- వై. ఫణి, కావలి, నెల్లూరు జిల్లా (ఆం.ప్ర)

చందమామ ఎప్పటిలాగే ఈ నెల కూడా అందమైన ముఖచిత్రంతో మమ్మల్ని అలరించింది. లోపలి సీరియల్స్, కథలు బావుంటున్నాయి. పాత కథలు, బొమ్మలు రిపీట్ అవటం చందమామ పాఠకులందరికీ ఆనందం కలిగించే విషయమే. 'రాకాసి లోయ' సీరియల్ కలర్స్ పాతూటిలాగా యధాతథంగా ముద్రిస్తున్నందుకు ధన్యవాదాలు. ఇటీవలి జానపద కథలు తెలుగు 'చందమామ' స్థాయికి తగినట్టుగా లేవు. ముఖ్యంగా బొమ్మలు మంచి పేరున్న శంకర్, జయ, రజీ వంటి సీనియర్ ఆర్టిస్టుల చేత వేయించడం బావుంటుంది.

- డి. శివకుమార్, మచిలీపట్నం, కృష్ణాజిల్లా (ఆం.ప్ర)