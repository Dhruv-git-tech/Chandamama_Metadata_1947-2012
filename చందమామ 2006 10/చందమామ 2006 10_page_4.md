వ్యవస్థాపకులు
బి. నాగిరెడ్డి - చక్రపాణి

వృథా చేయకపోతే కొరత ఉండదు!

అక్టోబర్ 16వ తేదీ ప్రపంచ ఆహార దినోత్సవం జరుపుకుంటున్నాం. నిజానికి ఆహార ధాన్యాల కొరత లేకపోయినప్పటికీ, ప్రపంచంలో పలు ప్రాంతాలలో ప్రజలు తిండిలేక చనిపోవడం దారుణ సత్యం. దీనికి అనేక కారణాలు ఉన్నాయి. అందులో ఒకటి ఆహార పదార్థాలను వృథాచేయడం. మనం ఆహారాన్ని వృథా చేస్తున్నామంటే, అది అందవలసిన వారికి అందకుండా అడ్డుపడుతున్నామన్నమాటే! ఇలా వృథా అవుతున్న ఆహారంలో సగానికి సగం మామూలుగా పిల్లలు తినే పళ్ళాలలోనే వృథా అవుతున్నదంటే సత్య దూరం కాదు. తల్లిదండ్రులే దీనికి పూర్తి బాధ్యత వహించవలసి ఉంటుంది.

పిల్లలు ఇష్టపడే ఆరోగ్యకరమైన, పుష్టికరమైన ఆహారాన్ని వారికి ఇవ్వడం; వారు దాన్ని వృథా చేయకుండా తినేలా చూడడం తల్లిదండ్రుల బాధ్యత.

ఒకసారి మదర్ థెరీసా గౌరవార్థం విందు ఏర్పాటు చేశారు. విందు ముగిశాక, మదర్ థెరీసా మేజాలపై వృథాగా పడిఉన్న ఆహార పదార్థాలను సేకరించి, అక్కడి వారందరూ సిగ్గుతో తలవంచుకునేలా చేశారట. “తమ జీవితకాలంలో ఇలాంటి ఆహార పదార్థాలను కళ్ళతో కూడా చూసి ఎరుగనివారు పలువురు నా రక్షణలో ఉన్నారు. వీటిని వృథా చేయడం నాకు ఇష్టం లేదు,” అన్నారట ఆమె ఉద్విగ్నభరిత కంఠస్వరంతో.

ఈ ఉదంతాన్ని మీ పిల్లలకు వివరించేప్పుడు వాళ్ళను గమనించండి. వాళ్ళేగనక, ఇకపై ఆహారాన్ని వృథా చేయం అన్న శపథం చేశారంటే-అది ఆ కరుణామూర్తికి సమర్పించే నిజమైన నివాళి అవుతుంది. అంతే కాదు-లేనివారిపట్ల పసిహృదయాలకున్న కనికరాన్ని అది సూచిస్తుంది!

సంపాదకుడు : విశ్వం

Visit us at : http://www.chandamama.org