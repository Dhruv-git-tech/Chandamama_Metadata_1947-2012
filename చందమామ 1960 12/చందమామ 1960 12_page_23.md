ఇంపగు నీ చేతులతో
ఈ యమృతము త్రాగవలయు!
నీ చేతుల పోసినయది
నీరైనను అమృతమగును!”

అని వేడుకతోడ పలికి
ఆదిత్యుల, దైతేయుల
బారులుగా కూర్చొనుడని,
బలి భూపతి అనతిచ్చె.

అమృతము గల స్వర్ణకలశ
మామె చేతి కత డిచ్చెను;
అయమ చిఱునవ్వులతో
అద్దానిని పుచ్చుకొనెను.

కలశము నఱచేతబట్టి,
కులుకు లొలకపోసికొనుచు,
దేవ దైత్యు లున్నయెడకు
తీగబోణి అరుదెంచెను.

రక్కనులను గని ఎంతో
మక్కువ చూపించె నామె;

ఆమె తళుకు బెళుకులు కని
మైమఅచిరి వారెల్లరు.

ఆయమ తామున్నయెడకు
అరుదెంచిన ఉప్పాంగుచు,
అడియాసలతో దైత్యులు
అమృతమడుగ మఱచినారు.

“చాపులేని మం దియ్యది,
త్రావుండో దనుజులార!”

అని ఆడుచు అమృతమామె
ఆదిత్యులకే పోసెను.

“తడవుసేయ వల, దమృతము
త్రాగుండో దైత్యులార!”

అని పాడుచు అమృతమామె
ఆదిత్యులకే పోసెను.

శ్రీహరి తమ కమృతమొసగ
మోహినిగా విచ్చేసెను,
అని తలచుచు ఆదిత్యులు
అమృతమాన దొడగినారు.