నీతివంతుడు

ఒకానొక రాజు, వృద్ధుడైన మంత్రి చనిపోతే, ఆయన కుమారుడికి ఆ పదవి యిచ్చాడు. కొత్త మంత్రి ఉద్యోగబాధ్యత స్వీకరించిన రోజునే, రాజు కొక సమస్య ఎదురైంది. రాజ్యంలో ఇస్తు వసూళ్ళు చేసే ఉద్యోగి, ఆ డబ్బుతో పరాయి రాజ్యానికి పారిపోయాడు.

“ఈసారి మనం ఆ ఉద్యోగం యివ్వబోయేముందు, వచ్చిన వా డేపాటి నీతివంతుడో తెలుసుకోవాలి. కాని, అదెలా సాధ్యం? మీ నాన్నగారైతే, తగిన ఉపాయం ఆలోచించేవాడు,” అన్నాడు రాజు, కొత్త మంత్రితో.

“ప్రభూ, చాటింపు వేయించండి. ఆ వచ్చినవాళ్ళలో నీతివంతుణ్ణి, మీకు చూపగలను,” అన్నాడు మంత్రి.

చాటింపు విని పదిమంది వచ్చారు. మంత్రి వాళ్ళను ఒక చీకటి గది గుండా రాజు దగ్గిరకు రమ్మని చెప్పాడు. వాళ్ళు అలాగే చేశారు.

అప్పుడు మంత్రి వాళ్ళతో, “కారణం తర్వాత చెబుతాను. నా చుట్టూ వేగంగా పదిసార్లు ప్రదక్షిణ చేయండి,” అన్నాడు.

ఒక్కడు తప్ప, మిగతా తొమ్మిదిమందీ అలా చేయడానికి నిరాకరించారు. మంత్రి వాళ్ణి, రాజుకు చూపి, “ప్రభూ, యితను నీతివంతుడు. ఉద్యోగంలో నియమించండి,” అన్నాడు.

రాజు ఆశ్చర్యపోతూ చూశాడు. మంత్రి ఆయనతో, “వీళ్ళు నడిచివచ్చిన చీకటి గదిలో, రెండుచోట్ల మెరిసే వెండినాణాలు కుప్పగా పోయించాను. ఈ తొమ్మిదిమందీ వెండి నాణాలను దుస్తుల్లో దాచుకున్నారు. వేగంగా కదిలేటప్పుడు వాటి శబ్దం వినబడి, తమ దొంగతనం బయటపడుతుందని, ప్రదక్షిణ చేయడానికి నిరాకరించారు,” అని చెప్పాడు.

వాళ్ళను పరీక్షించగా, మంత్రి చెప్పింది నిజమని రుజువయింది. రాజు మంత్రి చూపిన నీతివంతుణ్ణి ఉద్యోగంలో నియమించాడు.
—రావులపాటి ప్రసాద్.