చందమామ

సంస్థాపకుడు : ‘చక్రపాణి’

సంచాలకుడు : బి.నాగిరెడ్డి

# ఎల్లలులేని మంచితనం!

స్వాతంత్ర్య స్వర్ణోత్సవాలను జరుపుకుంటూన్నప్పుడు, మనకు స్వాతంత్ర్యం సాధించి పెట్టిన మన పెద్దల దైర్య సాహసాలనూ, త్యాగాలనూ స్మరించుకోవడం సహజం. అలాగే వారి దేశభక్తికీ, త్యాగనిరతికీ నివాళులర్పిస్తూ, ఆ ఉదాత్త గుణాలను అలవరచుకోవడం మన కర్తవ్యం!

స్వాతంత్ర్య పోరాటాన్ని అణగదొక్కాలన్న ఉద్దేశంతో, స్వాతంత్ర్య యోధులను నానా హింసలకు గురిచేసిన అధికారులు చరిత్రలో కోకొల్లలుగా ఉన్నారు. అయితే, అటువంటి వారి మధ్య కూడా మన దేశ ప్రజలనూ, భాషాసంస్కృతులనూ ఆదరించి ప్రేమించిన స్నేహమూర్తులూ లేకపోలేదు. అలాంటి వారిలో చాలామంది వలస ప్రభుత్వంలో అధికారులుగా ఉన్నవారే. కాని మంచితనం ఎల్లలు లేనిది! వారిలో కొందరు సాంచీస్టూపం, అజంతా-ఎల్లోరా గుహల చారిత్రక కళావైభవాలకు ముగ్ధులయ్యారు. మరికొందరు మన ప్రాచీన గ్రంథాలను ఆంగ్లంలోకీ, ఇతర భాషలలోకీ అనువ దించారు. ఇంకా కొందరు మన భాషా వ్యాకరణ రీతులను సంకలనం చేశారు; కర్ణ పరంపరగా చెప్పుకునే సంప్రదాయ గాథలను సేకరించారు. కొందరు పేదలకు, రోగులకు తమ సేవలు అందించారు!

మన చరిత్రను అధ్యయనం చేసేప్పుడు అందులో మంచి ఎక్కడున్నా స్వీకరించాలి. చరిత్రలో కలిసిపోయిన చెడు, పునరావృతం కాకుండా జాగ్రత్త పడాలి. మంచి చేసినవారు; మంచిదారి చూపిన వారు; ఎవరైనా సరే తన, పర భేదం చూడకుండా వారికి మనసారా కృతజ్ఞతలు చెప్పుకోవాలి. వారి మంచి గుణాలను మనం అలవరచుకోవాలి. అదే జాతి పురోగతికి తరగని నిధి అవుతుంది!

సంపుటి: 101

నవంబర్ '97

సంచిక : 5

విడిప్రతి : 6-00

సంవత్సర చందా

72-00