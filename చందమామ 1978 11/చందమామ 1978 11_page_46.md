తనకు సహాయపడగలది మంజరి ఒకతే.
ఆమె అతన్ని గాఢంగా ప్రేమించినట్టు
అనేక నిదర్శనాలు కనపడినాయి. అయితే
తాను తప్పించుకు పోయినాక మంజరి
అపాయానికి గురిఅవుతుంది. మంజరికి
అభ్యంతరంలేని పక్షంలో అతను ఆమెను
తనవెంట రుద్రపురానికి తీసుకుపోవాలి.
తాము వివాహం ఆడటానికి రూపమతి,
పరిస్థితులను పాటించి, అభ్యంతరం
చెప్పదు.

జయపాలుడు స్వస్తుడయాక
మంజరితో, 'నాకు వేరే జీవితంఉన్నది.
ఇక్కడి మీ జీవితంలో ఇమడటం నాకు
సాధ్యం కాదు. నేను వెళ్ళిపోవాలి.
అందుకు నీ సహాయం కావాలి. నేను

వెళ్లిపోయాక, నింద నీపై మోపుతారు.
నీకు ఎలాంటి శిక్షపడుతుందో నాకు
తెలియదు," అన్నాడు.

'నన్ను చిత్రవధ చేస్తారు. అయితే ఆ
శిక్షను నేను సంతోషంగా అనుభవిస్తాను.
నేను నిన్ను ప్రేమించాను. నువు నీ
వాళ్లతో సుఖంగా ఉండటమే నాకు
కావలిసింది," అన్నది మంజరి.

'నేను పశువును కాను. నువు నన్ను
ప్రేమిస్తే, నేనూ నిన్ను ప్రేమిస్తున్నాను.
నువుకూడా నావెంట మా దేశానికి రా. నా
పెద్దభార్య అనుమతితో, మా ఆచారం
ప్రకారం, నేను నిన్ను పెళ్ళాడుతాను.
నీకు అభ్యంతరమా, మంజరీ?" అని
జయపాలుడు అడిగాడు.