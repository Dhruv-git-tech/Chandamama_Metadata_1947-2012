“అమ్మా, నీ కోసం తెచ్చాను!” అంటూ కాంతం ఆమె చేతిలో రవికగుడ్డ పెట్టింది. తల్లి దాన్ని అందుకుని, దాని కేసి చూడకుండా, దండెం మీద పడేటట్టు విసిరింది. తరవాత తన తల్లి, తాను తెచ్చిన రవిక గుడ్డను చాకలిమనిషికి ఇయ్యడమూ, తండ్రికోసం తెచ్చిన పంచెను ఇంకెవరికో ఇయ్యడమూ కాంతం గమనించింది.

ఆ ఇంట్లో, తాను పూర్తిగా పరాయి దాన్నయిపోయానన్న భావం కాంతానికి బలంగా కలిగింది.

ఆమె అక్కడ నిలవలేక, పండగ అయిన మర్నాడే తల్లి దండ్రుల దగ్గిరా, అక్కల దగ్గిరా సెలవుపుచ్చుకుని, తన ఊరికి బయలుదేరింది.

తన భర్తను చూడగానే ఆమెకు దుఃఖం కట్టలు తెంచుకున్నది. ఆమె ఏడుస్తూనే తన భర్తతో తనకు పుట్టింట జరిగిన అవమానం గురించి వివరంగా చెప్పింది.

సుందరయ్య మాట మార్చి కాంతాన్ని ఓదార్చుతూ, ఆమె తెచ్చినమూట విప్పాడు. అందులో కాంతం బట్టల అడుగున ఒక పట్టుచీరా, డబ్బాలో లడ్డూలూ, ఒక చీటీ ఉన్నాయి. ఆచీటిలో ఇలా ఉన్నది:

“కాంతం, నన్ను క్షమించు, తల్లీ! నాలుగేళ్ళుగా మాకు పంటల మీద ఆదాయం లేదు. నీ అక్కలు తమ భర్తలకు తెలియకుండా మా కుటుంబాన్ని పోషిస్తున్నారు. నిన్ను నీ అక్కలతో సమంగా ఆదరిస్తే మాకు ఉన్న ఆధారం కాస్తా పోవచ్చునని భయపడ్డాం. నువు ఏమీలేని స్థితిలో కూడా నాకూ, మీనాన్నకూ బట్టలు తెచ్చావంటే అది నీ మంచితనం! కాని నీ అక్కల సంతృప్తి కోసం వాటిని ఎవరికో ఇచ్చినట్టు నటించాం. నీ అక్కలు వెళ్లిపోగానే వాళ్ళు వాటిని మాకు తిరిగి ఇస్తారు. ఎక్కడ ఉన్నా మీ రిద్దరూ క్షేమంగా ఉండటమే, నే కో రేది— మీ అమ్మ.”