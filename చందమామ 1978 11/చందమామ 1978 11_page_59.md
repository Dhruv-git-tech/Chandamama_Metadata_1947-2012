తావా ? నా భార్య నీకు సొంతమూ, నాకు దూరమూ కావటమా ? చూడు, శాపం పెట్టి నిన్నేం చేస్తానో !'' అన్నాడు.

దానికి చంద్రుడు, ''నా భార్య, నా భార్య అంటావు ! సమస్త లక్షణ సమన్వితురా లైన ఈమె నీ వంటి దరిద్రుడి ఇంట ఉండదగునా ? నీకు భార్య కావాలంటే తగిన దాన్ని కట్టుకు ని సుఖంగా ఉండు. అన్ని శాస్త్రాలు చదివావుగాని ఏం లాభం? ఆడది తనకు తగిన వాడితో ఉంటుందనీ, తనకు తగనివాణ్ణి విడిచి పెట్టుతుందనీ తెలుసుకోలేక పోయావు ! ఇన్ని మాటలెందుకు ? నేను తారను విడిచి పెట్టను. ఇక నువు వెళ్ళు. అసూయతో నువు పెట్టే శాపాలు నాకు తగలవు. నీ యిష్టం వచ్చినది చేసుకో!'' అన్నాడు.

బృహస్పతి చేసేది లేక ఇంద్రుడి వద్దకు వెళ్లాడు. ఇంద్రుడు ఆయనను గౌరవించి కూర్చోబెట్టి, ''స్వామీ, విచారంగా ఉన్నావేమిటి?'' అని అడిగాడు.

''నా భార్య ను చంద్రుడు అపహరించి, అడిగితే ఇయ్యను పొమ్మన్నాడు. నా భార్యను నా కిప్పించుదూ!'' అన్నాడు బృహస్పతి.

''స్వామీ, నువు విచారించకు. నేను నీ భార్య ను విడిపిస్తాను. చంద్రుడు మొండికేస్తే వజ్రాయుధంతో కొట్టి, వాడి మదం అణుస్తాను. దుర్మార్గుడు ఇంత పని చేస్తాడా?'' అని ఇంద్రుడు దూతకు చెప్పవలసినది చెప్పి చంద్రుడి వద్దకు పంపాడు.

ఇంద్రుడి దూత వెళ్లి, ఇంద్రుడి తరఫున చంద్రుడికి ఏవేవో నీతులు చెప్పి, తారను విడిచి పెట్టమన్నాడు. చంద్రుడు మండిపడి, ''ఇంద్రుడు ఎంత నీతిపరుడో నాకూ తెలుసు. తార నా మీది ప్రేమను నమ్ముకుని వచ్చింది. ఆమెను ఎలా వదులుతాను ? నేను వదలితే మాత్రం ఆమె తన భర్త దగ్గిరికి పోతుందా ? నేను ప్రాణాలైనా విడుస్తాన్ను గాని, తారను విడవనని ఇంద్రుడితో చెప్పు.'' అన్నాడు.