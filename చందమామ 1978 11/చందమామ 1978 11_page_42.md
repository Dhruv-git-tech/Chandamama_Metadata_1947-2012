చనా?'' అని కాంతాన్ని, మాటవరసగా అడగనైనాలేదు.

ఆ రాత్రి కాంతం అక్కలందరికీ పడుకునేటందుకు మంచాలు అమరాయి, కాని కాంతం కొంగు పరుచుకుని, నేల మీదనే నిద్రపోయింది.

భోగినాడు అందరూ తలంట్లు పోసు కున్నాక కాంతం నురుగు ఆయిపోయిన కుంకుడు పులుసుతో తానుకూడా తలంటి పోసుకున్నాననిపించుకున్నది.

తరవాత ఆమె తన తండ్రి కోసం తెచ్చిన పంచెను సంచీలోంచి పైకి తీసి, ఇతరులకు కనపడకుండా తండ్రికి ఇచ్చి, ''నాన్నా, నీ కోసం తెచ్చాను,'' అని ఇచ్చింది.

కాంతం తండ్రి మాటా పలు కూ లేకుండా దాన్ని తీసుకుని, దండెంమీద విసురుగా వేసి, ''నువ్వింకా భోజనం చెయ్యలేదా? అందరూ భోజనాలకు కూర్చున్నట్లున్నారు. నువు కూడా వెళ్లి భోజనం చెయ్యి,'' అంటూ గబగబా బయటికి వెళ్లిపోయాడు.

కాంతం నిరాశగా దండెం కేసి చూస్తూ నిలబడి ఉండగా, ఆమె తల్లి అటుగా వచ్చింది. ఆమె కోసం తాను తెచ్చిన రవికను ఆమె కిద్దామనుకుంటూండగా, కాంతానికి తల్లి చేతిలో పట్టుచీర కన బడింది. కాంతం తల్లి తన పెట్టెతెరిచి, ఆ పట్టుచీరను అందులో భద్రంగా దాచుకున్నది.