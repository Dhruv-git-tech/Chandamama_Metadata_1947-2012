సుందుడు గంభీరంగా, “ఇచ్చిపుచ్చు కోవడం మానవ ధర్మం. నీ సమస్య ఏమిటో చెప్పు. అది తప్పక నేను పరిష్కరిస్తాను,” అన్నాడు.

మహాగుప్తుడు దేశంలో వానలు లేకపోవడం గురించి చెప్పాడు.

దీనికి సుందుడు నవ్వి, “ఇది నాకు చిటికెల మీద పని. ప్రకృతి శక్తులు కొన్ని సూత్రాల ఆధారంగా పనిచేస్తాయి. వాతా వరణంలో అనుకూలత లోపించి మన దేశంలో వానలు లేవు. కొన్ని మంత్ర శబ్దాలను ఉచ్ఛరిస్తే, వాటి ప్రభావంతో వాతావరణంలో వర్షానుకూలత ఏర్పడుతుంది. అందుకు అనువైన స్థలం చూడాలి. అంతే!” అన్నాడు.

మహాగుప్తుడాళ్చర్యపడి, “నా రాజ్యంలో వానలు కురిపిస్తే తమకు కనకాభిషేకం చేయించగలను,” అన్నాడు.

సుందుడు దానికి బదులివ్వకుండా, కాసేపు కనులు మూసుకుని, “రథం సిద్ధం చేయించు. శివపుత్ర గ్రామం శబ్దయజ్ఞానికి అనుకూల ప్రాంతం,” అన్నాడు.

రథం సిద్ధమైంది. జోడుగుర్రాల అరథంలో సుందుడు, మహాగుప్తుడు మాత్రం కూర్చున్నారు. సుందుడి ఆదేశం ప్రకారం రాజు నిరాయుధుడుగా వున్నాడు. ముందు సారథి కూర్చుని గుర్రాలను అదిలించాడు. రథం బయలుదేరింది.

ప్రయాణం సగం దూరం వెళ్ళేసరికి, ఉన్నట్టుండి గుర్రాలు పెద్దగా సకిలించి ఆగిపొయాయి. సారథి కంగారుగా, “ప్రభూ! పులుల మంద ఒకటి బాటకు అడ్డంగా వున్నది,” అన్నాడు.

సుందుడు, మహాగుప్తుడు అటుకేసి చూశారు. పెద్దా, చిన్నా కలిసి సుమారు పన్నెండు పులులు బాట మీద కాస్త దూరంలో వున్నాయి.