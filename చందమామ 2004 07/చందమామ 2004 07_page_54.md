ఆయన కుక్కలతో, “మీరేమీ భయపడకండి. నేను, రాజు దగ్గిరకు వెళ్ళి వచ్చే వరకూ ఇక్కడే ఉండండి,” అని చెప్పి, “ధర్మం జయించుగాక! రాజు న్యాయం పాలించు గాక!” అని మనసులో అనుకుంటూ కోటకు వెళ్ళాడు.

ఆ సమయంలో రాజు సభామంటపంలో సింహాసనం మీద కూర్చుని, న్యాయవిచారణ చేస్తూ తీర్పులిస్తున్నాడు. బోధిసత్వుడు సింహాసనం కిందుగా దూరి పోయి, రాజు ముందు నిలబడ్డాడు. భటులు ఆయన్ని పట్టుకోబోయారు. కాని, రాజు వాళ్ళను వారించాడు.

బోధిసత్వుడు, రాజుకు నమస్కరించి, “మహారాజా, రాజ్యంలోని కుక్కలన్నిటినీ చంపమని ఆజ్ఞాపించారట. అందుకు కారణం ఏమిటి?” అని అడిగాడు.

“అవి మా రథానికి కట్టిన తోలుపరి కరాలన్నిటినీ తిని వేసినై. అందుకే అలా ఆజ్ఞ ఇవ్వవలసి వచ్చింది,” అన్నాడు రాజు.

“ఆ నేరం చేసిన కుక్కలేవో తమకు తెలుసా?” అని అడిగాడు బోధిసత్వుడు.

తెలియదన్నట్టు రాజు తల అడ్డంగా ఉపాడు.

బోధిసత్వుడు, “మహారాజా, నేరం చేసిన కుక్కలేవో తెలుసుకోకుండా, మూక ఉమ్మ డిగా రాజ్యంలోని కుక్కలన్నిటినీ చంపమని ఆజ్ఞాపించటం, ఏం న్యాయం? మీ భటులు కుక్కలన్నిటినీ చంపుతారా లేక కొన్నిటి నేమైనా ప్రాణాలతో వదులు తారా?” అని అడిగాడు.

“రాజ్యంలో వున్న కుక్కలను చంపమని ఆజ్ఞ ఇచ్చాను. కోటలో మా పెంపకంలో వున్న కుక్కలకు ఎటువంటి హానీ జరగదు,” అన్నాడు రాజు.

“మీకు నేరం చేసిన కుక్కలేవో తెలియదు. అయినా, కోటలో వున్న వాటిని వదిలి, మిగతా కుక్కలను చంపమని ఆజ్ఞాపించారు. మీరు పక్షపాతం, ద్వేషం, అవివేకం, భయం అనే నాలుగు అవగుణాలతో బాధపడుతున్నారు. ఇవి ఏమాత్రం ప్రజాక్షేమాన్ని కాంక్షించే రాజు కుండవలసిన లక్షణాలు కావు,” అన్నాడు బోధిసత్వుడు.

రాజు కొంచెం సేపు మౌనంగా ఆలోచించి తలపంకించి, “అయితే, నీ బుద్ధిబలం ఉపయోగించి, మా రథపు తోలుసామగ్రిని కొరికి తిన్న కుక్కలేవో చెప్పగలవా?” అని అడిగాడు.