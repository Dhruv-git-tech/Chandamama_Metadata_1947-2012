చూస్తూ నిలబడివున్న ఆటవికుడు ఏదో గ్రహించినవాడిలా చిన్నగా నవ్వి, “నేనెంత బుద్ధిహీనుణ్ణయినా బంగారు వరహాలంటే తెలియనివాణ్ణి కాదు. నా కిస్తానన్న ఐదు వరహాల మాటేమిటి?” అని బాణాన్ని అంగ రక్తకుడి కేసి ఎక్కుపెట్టి, “నువ్వీయన్ని మహారాజా అని పిలుస్తున్నావు. ఆయన నిజంగానే మహారాజా?” అని అడిగాడు.

చిరుతపులి మరొకసారి రాజు దుర్ముఖుడి మీదికి దూకే ప్రయత్నం చేస్తున్నదని గమనించిన అంగరక్షకుడు కత్తి దూసి రాజుతో, “మహారాజా, మీరు కూడా ఒరలోంచి కత్తి లాగండి. దెబ్బ తిన్న ఆ చిరుత పులిని మనిద్దరం ఏకమైచంపుదాం. కష్టం కాదు,” అంటూ ఒకడుగు ముందుకు వేశాడు.

ఆ వెంటనే ఆటవికుడు బాణాన్ని అంగరక్షకుడి ముందు భూమిలో గుచ్చుకు నేలా కొట్టి, మరొక బాణం తీసి అతడి కేసి

ఎక్కుపెట్టి, “నేనడిగినదానికి జవాబు చెప్పావు కాదేం? నా బాణందెబ్బ నీ ప్రాణాలు తీస్తుంది. చిరుతపులి, నువ్వు రాజనేవాడి గొంతు కొరికి, ఏ వాగు ఒడ్డుకో పోయి గాయం బాధతో చచ్చి పోతుంది,” అన్నాడు.

రాజు దుర్ముఖుడు కత్తి దూసి చిరుతపులి కేసి ఒకడుగు వేయబోయినవాడల్లా ఆఖరి క్షణంలో భయపడి, వెనక్కు నడుస్తూ, “ఒరే, ఆటవికుడా! నేను ఉదయగిరి రాజునైన దుర్ముఖణ్ణి. నీ బాణం దెబ్బ చిరుతపులి ఆయువుపట్టులో తగిలినట్టు లేదు. మరొక బాణంతో దాన్ని చంపు,” అన్నాడు.

“ముందే అలా సెలవిచ్చారుకాదేం? మహారాజా!” అంటూ ఆటవికుడు బాణాన్ని అంగరక్షకుడి దిక్కు నుంచి, చిరుతపులి కేసి తిప్పి వదలబోయేంతలో అది, గట్టిగా గాండ్రించి రాజు కేసి దూకింది. ఆటవికుడు వదిలిన బాణం గురి తప్పి, చెట్టు బోదెకు గుచ్చుకున్నది.

రాజు దుర్ముఖుడు పులి తన మీదికి లంఘించబోయేంతలో ఒక చావుకేక పెట్టి, వెనుదిరిగి పరుగు పుచ్చుకున్నాడు. చిరుతపులి అతడి వెంట బడింది. అలా వాళ్ళు చెట్లల్లో కొద్దిదూరం పరిగెత్తేంతలో, అటుకేసి వస్తున్న రాక్షసుడు ఉగ్రదండుడు చప్పున రాజును ఒక చేత్తో పట్టుకుని ఆపి, “వెధవ చిరుతపులిని చూసి భీరువులా పరిగెత్తుతు న్నావా? నీవేమన్న రాజువు?” అన్నాడు.

రాజు దుర్ముఖుడు నిలువెల్లా వణికి పోతుండగా, గాయం బాధతో రెచ్చిపోయి వున్న పులి వేగంగా అతణ్ణి సమీపించింది.