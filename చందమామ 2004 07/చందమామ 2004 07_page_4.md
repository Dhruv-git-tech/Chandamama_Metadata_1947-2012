వ్యవస్థాపకులు
చి. నాగిరెడ్డి - చక్రపాణి

క్రీడాజ్యోతి-సమైక్యజ్యోతి

ఒలింపిక్ క్రీడల చరిత్రలో మొట్టమొదటిసారిగా భారతదేశం ఒలింపిక్ జ్యోతిని అందుకుని, మరొకరికి అందించే దేశాలలో ఒకటిగా ఎంపికయింది. 'టార్చ్ రిలే' అనే ఈగొప్ప సంఘటన జూన్ 10వ తేదీ ఢిల్లీలో ఘనంగా జరిగింది. ఒలింపిక్ జ్యోతి ఉజ్వల శాంతి సంకేతం. 'జ్యోతిని అందుకుని, అందించండి-ప్రపంచాన్ని సమైక్యపరచండి!' అన్నదే ఈ సంవత్సర ఒలింపిక్ జ్యోతి నినాదం!

వివిధ దేశాల క్రీడాకారులు ఒకే క్రీడామైదానంలో, రకరకాల క్రీడలలో విజయంకోసం స్నేహపూర్వకంగా పోటీపడతారు. అలా విభిన్న దేశాలను ఒకేచోటికి చేర్చడంలో ఒలింపిక్ క్రీడలు ప్రముఖ పాత్ర వహిస్తున్నాయి.

తమ వీరులు యుద్ధభూమిని వదిలి క్రీడలలో పాల్గొనడానికి వీలుగా, కొన్ని దేశాలు యుద్ధాలు ఆపడానికి సైతం ప్రాచీన ఒలింపిక్ క్రీడలు ప్రేరేపించిన సంఘటనలు కూడా ఉన్నాయి!

ఒలింపిక్ జ్యోతి నుంచి, భారతదేశం తయారుచేసిన జ్యోతిని వెలిగించిన రోజున, అంటే జూన్ 10వ తేదీ, అందులో నుంచి వేలాది జ్యోతులను వెలిగించుకుని ప్రతిపట్టణానికీ, నగరానికీ తీసుకుని వెళ్ళివుండినట్టయితే - దేశప్రజలందరినీ ఒకేపతాకం కిందికి తెచ్చినట్టయి వుండేది. ఒలింపిక్ జ్యోతి ప్రజాహృదయాలలో సమైక్యజ్యోతిని ప్రజ్వరిల్లేలా చేసి ఉండేది.

ఒలింపిక్ ప్రమాణాలను అందుకోగల క్రీడాకారులు మనదేశంలోనూ ఉన్నారు. ఆగష్టు 13న వెలిగించబడి పదిహేను రోజుల పాటు వెలిగే ఒలింపిక్ జ్యోతి వెలుగులో మన క్రీడాకారులు సాధించనున్న విజయాల కోసం మనదేశం ఆసక్తిగా ఎదురు చూస్తోంది. వారికి లక్షలాది మంది పాఠకుల తరపున చందమామ శుభాకాంక్షలు తెలియజేస్తోంది.

సంపాదకుడు : విశ్వం