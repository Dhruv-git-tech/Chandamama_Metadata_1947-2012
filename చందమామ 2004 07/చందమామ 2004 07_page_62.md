సురేఖ గడుసుతనం

తల్లి తండ్రులకు ఒక్కగానొక్క కూతురైన ఐదేళ్ళ సురేఖ చాలా తెలివిగల పిల్ల. ఎప్పుడూ చురుగ్గా, అల్లరిగా ఇల్లంతా తిరుగుతూ ఉండేది.

ఒకనాటి రాత్రి సురేఖ తల్లి, “అమ్మాసురేఖా, పెరట్లోకి వెళ్ళి చీపురు తీసుకురా తల్లీ,” అన్నది.

“పెరట్లో చీకటిగా ఉంటుంది. నాకు భయం. నేను వెళ్ళను,” అన్నది సురేఖ.

తల్లి చిన్నగా నవ్వుతూ, “చీకటిని చూసి భయపడకూడదు చిట్టీ. అక్కడ విఘ్నీశ్వరుడు ఉంటాడుగా. నేకేం భయం? అన్ని వేళలా విఘ్నీశ్వరుడు అందరికీ తోడుగా, రక్షణగా ఉంటాడు కదా?” అన్నది.

రేఖ తల్లికేసి రెప్పలల్లాడిస్తూ చూస్తూ, “నిజంగానే విఘ్నీశ్వరుడు అక్కడ ఉన్నాడం టావా?” అని అడిగింది ఆశ్చర్యంగా.

“తప్పకుండా ఉన్నాడు. అక్కడేకాదు; అన్ని చోట్లా ఉన్నాడు. వేడుకున్నప్పుడు మన అవసరాలు తీర్చడానికి సిద్ధంగా ఉంటాడు,” అన్నది తల్లి కూతురికి ధైర్యం కలిగించడానికి.

సురేఖ కొంతసేపు మౌనంగా ఆలోచించి, చరచరా పెరటి తలుపు వరకు వెళ్ళి, దాన్ని కొద్దిగా తెరిచి, చేయి వెలుపలికి చాపి, “విఘ్నీశ్వరా, నువ్వు నిజంగానే అక్కడ గనక ఉన్నట్టయితే, అక్కడున్న చీపురు కాస్త తీసి అందివ్వవూ?” అన్నది.