హింసాప్రవృత్తి

విఘాతపురి రాజు వికటసేనుడు స్వతాహాగా హింసాత్మక ప్రవృత్తి కలవాడు. యుద్ధాలు చేయడం, బందీలుగా పట్టుకున్న వారిని నరికిచంపడం, పూజలపేరిట అనేక మూగజీవులను బలులు పెట్టడం అతని అలవాట్లు.

మంత్రి ధర్మకీర్తి హితబోధలు వికటసేనుడి చెవికెక్కేవి కావు. యథారాజా తథాప్రజా - అన్న రీతిగా ప్రజల్లో కూడా హింసాప్రవృత్తి బాగా పెరిగి పోయింది.

ఇలా వుండగా, ఒకసారి మంత్రి ఆహ్వానం మీద సత్యానందుడనే ఒక గొప్ప సాధువు రాజును చూడవచ్చాడు. ఆయన పురాణాలు, ఉపనిషత్తులు, శృతులు, స్మృతులలోని అనేక విశేషాలను రాజుకు కథలుగా వివరిస్తూ అహింస ఎంత గొప్పదో, హింసను ఎందుకు పరిత్యజించాలో, చాలా ఆసక్తికరంగా వివరించాడు.

రాజువికటసేనుడు, సాధువుకు చేతులు జోడించి, “స్వామీ ! తమరు నాకు గురువులు. దక్షిణ ఏమిచ్చుకోవాలో ఆజ్ఞాపించండి,” అన్నాడు.

సాధువు చిరునవ్వు నవ్వి, “రాజా! నీరాజ్యంలో హింస తాండవిస్తున్నది. నువ్వు, నీరాజ్య ప్రజలూ హింసను విడనాడండి. అదే నాకు ఇవ్వదగ్గ గురుదక్షిణ,” అన్నాడు.

“అవశ్యం!” అంటూ వికటసేనుడు వెంటనే సేనాధిపతిని పిలిపించి, “సేనాపతీ! రాజ్యంలో నేటి నుంచి అంతా అహింస పాటించి తీరాలి. అలా అని వెంటనే చాటింపు వేయించండి. ప్రజల్లో ఎవరైనా అహింసను పాటించకపోతే, వాళ్ళను అక్కడికక్కడే నిర్దాక్షిణ్యంగా నరికి వేయండి! ఇదే మా ఆజ్ఞి,” అన్నాడు.

మంత్రి ధర్మకీర్తికీ, సాధువు సత్యానందుడికీ ఏమనాలో తోచలేదు.

—వక్కలంక 'కిషోర్'