“బతకడం చేతకాని దద్దమ్మలు కాయ కష్టం చేస్తారు. నాకా ఖర్మ పట్టలేదు,” అనే వాడు పైడిరాజు హేళనగా.

అనూరాధ కాపరానికి వచ్చిన ఆరుమాసాలకు, ఆమె అవ్వ నుంచి ఆఖరిసారిగా చూడాలనుకుంటున్నట్టు కబురు వచ్చింది. అప్పటికప్పుడు బాడుగబండిలో అవ్వ ఊరుకు వెళ్ళింది, అనూరాధ. కుక్కి మంచంలో ఎముకల గూడులా వున్న అవ్వను చూసి, ఆమెకు దుఃఖం పాంగుకు వచ్చింది.

అవ్వ, అనూరాధనడిగి ఆమె భర్త ఎటు వంటి వాడయిందీ తెలుసుకుని, “సరే తల్లీ, యిప్పుడు చేయ గలిగిందేమీ లేదు.

నాకు ఆఖరి క్షణాలు సమీపిస్తున్నాయని గ్రహించి, నీకు కబురు చేశాను,” అని, దిండుకింది నుంచి ఒక సంచీ తీసి, “వెయ్యిన్నూట పదహారు రూపాయలు కానుకగా యిస్తే, శుభం అట! ఆ మొత్తం ఇందులో వుంది. ఈ డబ్బుతో నీ భర్తను ఏదైనా వ్యాపారం ప్రారంభించమను,” అని చెప్పి, సంచిని అనూరాధ చేతిలో పెట్టి కన్ను మూసింది.

తండ్రి వచ్చి, అవ్వ శ్రాద్ధకర్మలు ముగించాక, అనూరాధ ఇంటికి తిరిగి వచ్చి, డబ్బు సంచీని భర్తకిచ్చి, “మన శుభం కోరి అవ్వ యీ వెయ్యిన్నూట పద హార్లిచ్చింది. ఈ డబ్బుతో ఏదైనా వ్యాపారం చెయ్యి. కష్టపడితే ఏడాది తిరిగే సరికి పదివేలు కళ్ళ చూడవచ్చు,” అన్నది.

పైడిరాజు పెద్దగా నవ్వి, “ఈ డబ్బుతో సాయంత్రం అలా వెళ్ళి, ఇలా పదివేలు తేగలను. ఈ భాగ్యానికి నిండు ఏడాది ఆగాలా!” అన్నాడు.

అన్నట్టుగానే, పైడిరాజు ఆ సాయంత్రం డబ్బుసంచీ జేబులో పెట్టుకుని, సంతోషంగా ఇంట్లోంచి వీధిలోకి వచ్చాడు. అంతలో ఒక గుర్రపు బండి అటుగా వచ్చి అతడి ముందాగింది.

బండిలో నుంచి ఒక మనిషి తల బయటకుపెట్టి, “అమ్మవారి గుడికి వెళ్ళే దారేదండి?” అని పైడిరాజును అడిగాడు.