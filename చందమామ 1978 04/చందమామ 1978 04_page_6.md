అప్పుడు రక్తాకి తన అనుచరులతో రహస్యంగా, 'ఈ రాజ్యం నాశనం కాబోతున్నది. అవసానకాలం దగ్గిర పడింది. రాజునూ, మంత్రులనూ కాపాడటం సాధ్యం కాదు. వాళ్ళకు హితవు మాటలు రుచించలేదు. వ్యవధి ఉండగానే ఈ కోటను విడిచిపోదాం. శత్రువు నిజమైన మిత్రుడు కావటం ఎక్కడైనా ఉంటుందా? వెనకటికి ఒక గుహ మాట్లాడిందట!' అన్నది.

‘ఏమిటా కథ? ’ అని అనుచరులు అడిగిన మీదట రక్తాకి ఇలా చెప్పింది :

ఒక మహారణ్యంలో ఖరనఖరం అనే సింహం ఉండేది. ఒకనాడు అది రోజల్లా తిరిగినా, తినటానికి ఏజంతువూదొరకలేదు.

సూర్యుడు ఆస్తమించుతూండగా దానికి ఒక పెద్ద కొండగుహ కనిపించింది.

“రాత్రికి తప్పక ఏదో ఒక మృగం ఇందులోకి వస్తుంది. అప్పుడు దాన్ని చంపి తింటాను,” అనుకుని సింహం ఆ గుహలోకి వెళ్ళి పడుకున్నది.

ఆ గుహలో ఒక నక్క ఉంటున్నది. కొంతసేపటికి ఆ నక్క వచ్చి, 'ఓ గుహ! ఓ గుహ!' అని పిలిచింది.

కొంచెంసేపు ఆగి నక్క మళ్లీపిలిచింది. జవాబులేదు.

నక్క గుహను మూడోసారి పిలిచి, “నేను రాత్రి రాగానే నా పిలుపుకు సమాధానం ఇచ్చేటట్టు ఒప్పందం చేసు కున్నావు. మరిచావా? నువు ఆ మాట నిలబెట్టుకోకపోతే, అదే షరతు మీద ఇంకో గుహ చూసుకుంటాను,” అన్నది.

ఈ మాట విన్న సింహం తనలో, “ఈ గుహ-పిలిస్తే పలుకుతుంది లాగున్నది. నేను పలక్కపోతే నక్క వెళ్ళిపోతుంది. నేను తిండికి మాడాలి!” అనుకుని, 'ఓయ్! ’ అని జవాబిచ్చింది. దాని భయంకర గర్జన గుహలో మరింత భయంకరంగా మార్మోగింది.

నక్క నవ్వుకొని, 'అదా సంగతి? గుహ మాట్లాడగా ఎన్నడూ వినలేదు!' ఆంటూ అతివేగంగా పారిపోయింది.