''ఈ డబ్బు నీది కాదు. పరామర్శించ టానికి రాని వెంకటయ్య పంపాడనుకోసు. నిజం చెప్పు. ఇది నీకు ఎక్కడిది?'' అని రమణయ్య అడిగాడు.

చెంగయ్య జరిగినదంతా దాచకుండా రమణయ్యకు చెప్పి, ''ఆరు నెలల్లో ముసలిచానికి రెట్టింపు డబ్బు తిరిగి ఇయ్యవచ్చు. సందేహించకు'', అన్నాడు.

రమణయ్య కంట తడి పెట్టుకుంటూ, ''నా మీద నీకున్న అభిమానానికి చాలా సంతోషమే గాని, చెంగయ్యా, ఈ డబ్బు నాకు వద్దు. నేను ఇన్నాళ్లూ చాలా అన్యాయాలు చేసి డబ్బు గడించాను. నా వ్యాపారమంతా దగా వ్యాపారమే. అందుకే తుడిచిపెట్టుకు పోయింది. నే నిప్పుడు మరో శెట్టి దగ్గిర ఉద్యోగానికి కుదిరాను. నా సంపాదనతో మా సంసారం వెళ్ళి పోతుంది. ఇది పాపిష్ఠి డబ్బు! కాక పొతే నీవంటి సజ్జనుణ్ణి దొంగతనానికి ప్రేరేపించదు. ఈ డబ్బు ముసలిదానికి తిరిగి ఇచ్చెయ్యి.'' అన్నాడు.

చెంగయ్య తన స్నేహితుడి స్థితి మరీ అధ్యాన్నంగా లేదని తృప్తిపడి, ఆ రోజు మధ్యాన్నం డబ్బు సంచీతో తిరుగు ప్రయాణం అయాడు. అతను ముసలి దాని ఇంటికి చేరేసరికి ఇంటిదగ్గిర చాలా మంది జనం పోగై ఉన్నారు. ముసలిది అరుగుమీద కూర్చుని ఏడుస్తున్నది.

దాని కోడలు, ''అన్నీ అబద్దాలు! డబ్బు దాచేసుకుని, ఎవడో ఎత్తుకు పోయాడంటున్నది. దొంగకు చింతపండు సంచీలో డబ్బుఉంటుందని ఎలా తెలుస్తుంది? ఇక ఈవిడ, ఇంట్లో క్షణం ఉండటానికి వీల్లేదు !'' అని ఆవేశంగా అరుస్తున్నది.

ముసలిదాని కొడుకు నిస్సహాయుడై నిలబడి ఉన్నాడు.

ముసలిదాని దుస్థితి చూసి చెంగయ్య డబ్బు సంచీ ఇచ్చి, జరిగినది చెప్పాకనే వాళ్లు ముసలిదాన్ని లోపలికి రానిచ్చారు.

చెంగయ్య ఇంటికి తిరిగి/పోతూ, ''డబ్బు పాపిష్ఠిదే !'' అనుకున్నాడు.