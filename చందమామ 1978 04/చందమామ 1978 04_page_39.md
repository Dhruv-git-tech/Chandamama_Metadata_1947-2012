“అతెథితో కలిసి పురాణం వింటె ఎంతో పుణ్యంట. ఇలాటి సమయాల్లో తప్ప నీకూ, నాకూ పురాణకాలక్షేపం జరుగుతుందా?” అన్నాడు ఇంటాయన.

కృష్ణకాంతుడికి పెందలాడే నిద్ర పోవడం అలవాటు. పురాణం చెబుతున్నప్పుడు అతను బలపంతాన మేలుకొని ఉన్నాడు. కాని వేళ దాటే సరికి అతని నిద్రకూడా పోయింది.

అతనికి మండువాలో పక్క ఏర్పాటు చేశారు. అతను మంచంమీద నడుము వాల్చినాక, చంటాడు దొడ్లో నుంచి సింహంలా ఉన్న కుక్కను తెచ్చి, అతని మంచానికి కట్టేశాడు.

“ఆదేమిటి?” అన్నాడు కృష్ణ కాంతుడు అశ్చర్యంతో.

“ఊళ్లో దొంగల భయం ఎక్కువగా ఉన్నది. దొంగలు ముఠాలుగా వచ్చిపడి ఒక్కోసారి మనుషుల్ని చంపేసి కూడా పోతున్నారు. అందుకని కుక్కను పెంచుతున్నాం. ఇటీవల దొంగలభయం తగ్గిందనుకో. అయినా అతిథికి రక్షణ కలిగించడం మా విధి,” అన్నాడు అక్కడే ఉన్న ఇంటాయన.

కృష్ణకాంతుడికి ఊరకుక్కలంటేనే చచ్చే భయం. ఇది జాతికుక్క కూడానూ, సింహంలా ఉంది! కొత్తమనిషి కావడంవల్ల అతన్ని మరీ మరీ పట్టి చూస్తున్నది. ఇక అతనికి నిద్రప్రాప్తి పూర్తిగాపోయింది.

తెల్లవారుఝామున కాస్త కునుకు పట్టుతూండగా, ఇంటాయన వచ్చి అతన్ని లేపేశాడు. అతిథి లేస్తేగాని ఇంటి పనులేవీ చెయ్యగూడదుట!

రాత్రంతా నిద్ర లేకపోవడమూ, ప్రయాణం బడలికా, గాలిమార్పూ మూలాన కృష్ణకాంతుడికి జలుబుచేసి, తుమ్ములు పట్టుకున్నాయి.

ఇంటాయన తల్లి డెబ్బయి ఏళ్ళది, కృష్ణకాంతుడు తుమ్మినప్పుడల్లా తన వేళ్లు నీళ్ళలో ముంచి అతని నెత్తిన