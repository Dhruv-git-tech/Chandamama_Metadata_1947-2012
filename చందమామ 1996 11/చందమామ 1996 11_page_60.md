వుండదన్న సంగతి నువ్వరగవా? ఇక కదులు,
పో!” అన్నది.

అవతారం, అలివేలు చెప్పిన గుర్తుల ప్రకారం అడవి చేరి, ఒక చెట్టు చాటునుంచి నాలుగు దయ్యాలను చూసి, భయంతో వణికి పోతూ కెవ్వుమంటూ అరిచాడు. ఆ మరు క్షణం దయ్యాలు బిలబిలమంటూ వచ్చి, అతణ్ణి చుట్టుముట్టి, “ఎవరా చచ్చువెధవా? ఇక్కడి కొచ్చికేకపెట్టి, మాకు వినోదభంగం చేశావు,” అన్నవి గుడ్డురుముతూ.

అవతారం మరింతగా వణికిపోతూ, “అది కేక కాదు, గురక!” అన్నాడు.

ఆ జవాబుకు దయ్యాలన్నీ విరగబడి నవ్వినై దయ్యాలనాయకుడు, అవతారాన్ని మెచ్చు కుని, “నువ్వు మంచి హాస్యగాడివిరా అబ్బీ! ఇంతకూ, ఈ అమావాస్య చీకట్లో ఇంత దూరం ఎందుకొచ్చావు?” అని అడిగాడు.

ఇంకా దయ్యాలభయంతో తీరని అవతారం తడబడుతూ, “అదృశ్య పీటోకోసం!” అన్నాడు.

అమాటకు దయ్యాలు ఒక క్షణం ఆశ్చర్య పోయి, తర్వాత పగలబడి నవ్వినై. వాటి నాయకుడు, అవతారం వీపు తట్టుతూ, “ఓహోఁ, ఏమి వాక్సాతుర్యం! నువ్వు పుట్టు హాస్యగాడివిరా మనిషీ. ఇంతకూ పీటో అంటే ఏమిటి!” అని అడిగాడు.

ఆ సరికి దయ్యాల భయంపోయిన అవతారం, “టోపీ, టోపీ - అదృశ్య టోపీ!” అన్నాడు.

“అదాసంగతీ! ఇదిగో,” అంటూ దయ్యాల నాయకుడు గాలిలో చేయి వూపి, చేతికి వచ్చిన ఒక తెల్లటోపీని అవతారం నెత్తినపెట్టి, “అరే ఒరే, మనిషీ! మాకు రెండు అమావాస్య లకు సరిపోయేంత వినోదం కలిగించావు. కనక, ఆపై అమావాస్యకు ఇక్కడికిరా,” అంటూ మిగిలిన మూడు దయ్యాలతో గుడ్లగూబగా మారి గాలిలోకి ఎగిరిపోయాడు.

అవతారం అదృశ్యటోపీతో ఉత్సాహంగా అక్కడినుంచి బయలుదేరి, తెల్లవారుజాము వేళకు రాజుగారి కోట చేరాడు. అతడు టోపీ ప్రభావం వల్ల, కాపలాదార్లముందు నుంచే నడిచిపోయి, రాజుగారి ఖజానాలో ప్రవేశించి, అక్కడున్న రత్నాలూ, మణులూ, బంగారుకాసులూ ఒక గోనెసంచిలో వేసి, భూజానవేసుకుని, రాజాంతఃపురంచేరాడు.

అక్కడ రాజూ, రాణీ చెరొక హంసతూలికా తల్పం మీదపడుకుని గాఢనిద్రలో ఉన్నారు. గదిలో ఒక మూలగా వున్న దంతపుబల్ల మీద రాణీగారి ఏడువారాల నగలూ, రాజుగారి