సాష్టాంగ నమస్కారం

ఒకసారి సముద్రతీర ప్రాంతంలో వున్న ఉల్లిపాలెం అనే గ్రామం, పెద్ద తుఫాను తాకిడికి గురవడంతో, గ్రామంలోని చాలా ఇళ్ళు దెబ్బతిన్నవి. సాంబుడనే పేద రైతు, ఇంటి మరమ్మతు కోసం, ఇరుగు పారు గుల్ని సాయమడిగాడు. వాళ్ళు సాంబుణ్ణి, గ్రామంలోని వడ్డీ వ్యాపారి చింతన్న దగ్గరకు వెళ్ళమన్నారు.

సాంబుడు, చింతన్న దగ్గరకు వెళ్ళి, వచ్చిన పని చెప్పి వెయ్యి రూపాయలు అప్పడిగాడు. చింతన్న వాణ్ణి ఎగాదిగా చూసి, 'ఓహో, నువ్వు సాంబుడివి గదా, నన్నెరుగుదువన్నమాట!' అన్నాడు వేశాకోళంగా.

“అయ్యా, గ్రామంలో తమనెరుగని వాళ్ళుంటారా!” అన్నాడు సాంబుడు.

“ఏమో, నన్నెరగవేమో అనుకున్నాను. నేను వీధిలో ఎదురైనా, చెరువు గట్టున కనిపించినా- ఏనాడైనా నమస్కరించావా? నువ్వు పాగరుబోతువు,” అన్నాడు చింతన్న కోపంగా.

“అది నేనెరక్క చేసిన తప్పు!” అంటూ సాంబుడు, చింతన్నకు నమస్కరించాడు.

“నాకు నువ్వు నమస్కారం పెట్టడానికి, ఒక తుఫాను అవసరమయిందన్న మాట!” అంటూ చింతన్న నవ్వి, “ఇలాంటి నమస్కారాలు గ్రామంలో అందరూ నాకు చేస్తారు. నీ పాగరణుగుతుంది. సాష్టాంగనమ స్కారం చెయ్యి,” అన్నాడు.

సాంబుడలాగే చేసి, చింతన్న ఇచ్చిన డబ్బు తీసుకుని వెళుతుండగా, దూరాన చెట్టుకింద నిలబడి ఇదంతా చూసిన వీరయ్య అనేవాడు, వాణ్ణి ఆపి, “అప్పు కోసం చింతన్నకు సాష్టాంగ పడతావా? ఛి!ఛి!” అన్నాడు.

దానికి సాంబుడు తాపీగా, “ఈ అప్పు చింతన్న వసూలు చేసుకునే లోపల, అతని చేత ఒకటి కాదు, నాలుగు సాష్టాంగ నమస్కారాలు చేయించుకుంటాను. నువ్వే చూద్దువు గాని!” అన్నాడు. - కోటంరాజురమాపతి