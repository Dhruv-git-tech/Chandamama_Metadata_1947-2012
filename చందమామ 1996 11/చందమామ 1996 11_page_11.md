గంగాభట్టు మాటలు వినగానే, కమల చంద్రుడి ముఖంలో ఒక్కసారిగా అగ్రహావేశాలు పొటమరించాయి. అయన కాస్త కటువుగా, “యువకవీ, దినభత్యంకోసం, అంత మనసు చంపుకుని వ్యవహరించ నవసరం లేదు. రేపటి నుంచి విధితప్పకుండా ముప్పాద్దులా స్వయంపాకాలు మీ గృహానికి వస్తాయి. హాయిగా నీడపట్టున విశ్రాంతిగా వుంటూ, మీ ఇష్టానుసారం కవిత్వరచన చేసుకోండి!” అన్నాడు.

నిండుసభలో కమలచంద్రుడు అన్న మాటలతో, మురళీనాథుడికి తల కొట్టేసి నంతపనైంది. అక్షణాన రాజుకు ఎటువంటి సంజాయిషీ ఇవ్వటానికీ నోరు రాక, అతడు రాజుకు నమస్కరించి, తలవంచుకుని సభలోంచి బైటికి వచ్చేశాడు.

ఆ క్షణం నుంచి మురళీనాథుడికి మనసు మనసులో లేకుండా పోయింది. రాత్రి పక్క చేరితే కళ్ళు మూతపడటం మానేశాయి.

పగలు క్రమం తప్పకుండా రాజభవనం నుంచి వస్తున్న స్వయంపాకాలతో తయారైన భోజనం, విషప్రాయంగా అనిపించసాగింది. ఈ విధంగా నిద్రాహారాలు లేక, మనస్థిమితం లేక వారం రోజులు గడిచేసరికల్లా అతడు, ఏడాదినుంచి జబ్బు పడివున్నవాడిలా పీక్కు పోయాడు.

ఆ స్థితిలో, ఒకనాటి ఉదయాన్నే ఇల్లు విడిచి బయలుదేరిన మురళీనాథుడు దారీ తెన్నూ లేకుండా నడిచి, మధ్యాహ్నానికి ఊరి పాలిమేరకు చేరుకుని, అక్కడ ఒకచెట్టు కింద శోషవచ్చినట్టుగా చతికిలబడ్డాడు. చుట్టూ పళ్ళతోటలు, వాటి మధ్యగా ప్రవహిస్తున్న చిన్న కాలవ. చెట్లపై నుంచి వీచే చల్లనిగాలి. ఈ ఆహ్లాదకరమైన వాతావరణం అతణ్ణి కొంతసేదతీర్చింది. రాజు పరుషపుమాటలతో నీరసించిన మురళీనాథుడికి అత్మవిశ్వాసం మెల్లగా కొత్తఊపిరి పోసుకోసాగింది. అలా నవోత్సాహం అంకురించినప్పటికీ, తిరిగి కమలచంద్రుడి ప్రాపకం సంపాదించటం ఎలా అన్నది, అతడి ఆలోచనకు అందలేదు.

ఆసమయంలో అక్కడికి ఒక నవయువ కుడు వచ్చి, మురళీనాథుడికి నమస్కరించాడు. మురళీనాథుడు, అతడికి ప్రతినమ స్కారం చేస్తూ, “మీరు?” అంటూ ఆగిపోయాడు.

యువకుడు నవ్వుతూ, “నన్ను విష్ణుభట్టు అంటారు, బావగారూ! మాది గోదాదేవి అక్క గారింటికి పక్కిల్లే. అక్కపెళ్ళిలోనే మిమ్మల్ని చూశాను,” అన్నాడు.