ఇలా ఉండగా అగస్త్య మహాముని విదర్భరాజు కూతురైన లోపాముద్రను పెళ్ళాడి, అమె కోరగా ధనం తీసుకు రావటానికి బయలుదేరాడు. అగస్త్యుడు ముగ్గురు రాజుల వద్దకు వెళ్ళాడు. కాని ఏ ఒక్కడికీ ఖర్చుకు మించిన ఆదాయం లేదు. కాని, మణిమంతంలో ఉండే వాతాపీ, ఇల్వలుడూ అనే వాళ్ళ వద్ద చాలా ధనం ఉంటుందని విని, అగస్త్యుడు అక్కడికి వెళ్ళాడు.

ఇల్వలుడు తన అలవాటు ప్రకారం వాతాపిని మేకగా మార్చి, వాడి మాంసం అగస్త్యుడికి పెట్టాడు. అగస్త్యుడా మాంసం తిని త్రేన్సాడు. ఇల్వలుడు, “వాతాపీ, రా!” అని పిలిచాడు.

“ఇంకెక్కడి వాతాపి? వాడు అప్పుడే జీర్ణమై పోయాడు,” అన్నాడు అగస్త్యుడు. ఇల్వలుడు తెల్లముఖం వేసి, అగస్త్యుడికీ,

అయన వెంట వచ్చిన ముగ్గురు రాజులకూ అంతులేని ధనం ఇచ్చి పంపేశాడు.

అగస్త్యుణ్ణి గురించి ధర్మరాజు ఇంకా ఎన్నో కథలు విన్నాడు.

ఒకసారి వింధ్యపర్వతం సూర్యుడితో, “నువ్వు మేరువు చుట్టూ ఎందుకు తిరుగు తావు? అంతకన్న గొప్పవాడినైన నాచుట్టూ తిరుగు,” అన్నది.

“నేను మేరువు చుట్టూ బుద్ధిపూర్వకంగా తిరగటం లేదు. నాకు విధించబడిన మార్గంలో తిరుగుతున్నాను,” అన్నాడు సూర్యుడు.

వింధ్యుడికి కోపం వచ్చి, సూర్యచంద్రుల దారికీ, గ్రహాల దారికీ అడ్డంగా పెరిగాడు. లోకం అంధకారమయమైపోయింది. అప్పుడు దేవతలు అగస్త్యుడి వద్దకు వెళ్ళి, “మునీశ్వరా, నీ శిష్యుడైన వింధ్యుడు లోకాన్ని తారుమారు చేసేశాడు. అతణ్ణి అదుపులో పెట్టు,” అని వేడుకున్నారు.