చందమామ
అనుబంధం - 97

మనదేశపు చెట్లు

బిల్వవృక్షం

మనదేశంలో పవిత్రంగా భావించబడే వృక్షాలలో బిల్వవృక్షం చాలా ముఖ్యమైనది. శివార్చనకు బిల్వ పత్రాలను ఉపయోగిస్తారు. బిల్వ ఆకులు మృదువుగానూ, మందంగానూ ఉంటాయి. శివాలయ ప్రాంగణాలలోనూ, పెద్ద పెద్ద ఉద్యానవనాలలోనూ ఈ చెట్లను పెంచుతారు. ఇవి వాటంతట అవి పెరిగే స్వభావం కలవి. బిల్వఫలం కూడా పవిత్రమైనదిగా చెబుతారు. సంపదకూ, సమృద్ధికీ దీనిని చిహ్నంగా చెప్పుకుంటారు. అందుకే దీనిని శ్రీఫలం అని కూడా అంటారు. బిల్వను హిందీ, బెంగాలీ, మరాఠీ భాషలలో బేల్ అనీ; గుజరాతీలో బిలీ అనీ; తమిళం, మలయాళ భాషలలో విల్వం అనీ; తెలుగులో మారేడు అనీ అంటారు.

ఎప్పుడూ పచ్చగా కనిపించే బిల్వచెట్లు 10 మీటర్ల ఎత్తు వరకు పెరుగుతాయి. చెట్టు బెరడు మందంగానూ, ముళ్ళతోనూ ఉంటుంది. కొమ్మలపై ముడులుంటాయి; కొమ్మలు వంకరటింకరగా ఉంటాయి. శీతా కాలంలో ఆకులు రాలుతాయి. వసంతకాలం రాగానే మరింత గుబురుగా చిగురిస్తాయి. లేత పచ్చ- తెలుపు రంగు పూలు మంచి వాసన కలిగి ఉంటాయి. పైన గట్టి పెంకు ఉంటుంది. లోపలి గుజ్జును తినవచ్చు. ఎండిన గుజ్జుతో చక్కెర, మజ్జిగ కలిపి వేసవిలో రుచికరమైన చల్లటి పానీయం

తయారు చేస్తారు. బిల్వ ఫలాలు, పత్రాలు, బెరడు, వేళ్ళు అన్నీ ఔషధగుణాలు కలిగి ఉన్నాయి. ఈ చెట్లు భారత దేశమంతటా వ్యాపించి ఉన్నాయి.

నారింజ, నిమ్మలాగా బిల్వవృక్షం 'రుటాసీ' వృక్ష జాతికి సంబంధించినది.