ఉపయోగంలో పెట్టలేదు. ఆ దుష్టుడి మంత్రశక్తిని హరించి, వాణ్ణి ఎలా చేజిక్కించుకోవాలో నాకు తెలుసు,” అంటూ రాజగురువు, సేనానాయకుడి కేసీ తిరిగి, “సేనానీ, మెరికల వంటి వాళ్ళను ఓ పదిమంది సైనికుల్ని ఏరి వెంటనే బయలుదేరేందుకు సిద్ధం చేయి,” అన్నాడు.

పది నిమిషాలు గడిచీ గడవక ముందే రాజగురువూ, సేనానాయకుడూ, సైనికులూ గుర్రాలెక్కి, నగరం వదిలి అడవి మార్గాన కొండ దగ్గిరకు బయలుదేరారు. అంగరక్షకుడు పంపిన సైనికుడు దారితీస్తున్నాడు.

గుహముందు కావలివున్న జయమల్లు కొండను సమీపిస్తున్న రాజగురువునూ, ఇతర సైనికులనూ చూశాడు. ఇంతకు ముందు అడవికి అడ్డం పడి పరిగెత్తిపోయిన సైని

కుడు, వీళ్ళందర్నీ వెంటపెట్టుకు వస్తున్నాడని అతడికి అర్థం అయింది. గుహలో నుంచి బయటికి వెలువడుతున్న పొగ మాంత్రికుణ్ణిపట్టిచ్చింది. వాడు రాకాసి లోయలో వున్న వేటికోసమో చేసే ప్రయత్నంలో మైమరిచి, తన గొంతుకు ఉరితాడు పడనున్న సంగతే గుర్తించటం లేదు!

జయమల్లు చప్పన వెనుదిరిగి గుహదగ్గిరకు వెళ్ళాడు. లోపల కంచులా మోగుతున్న బ్రహ్మదండి మాంత్రికుడి గొంతు చప్పన ఆగిపోయింది. ఆ వెంటనే కేశవుడి గొంతు విని పించింది. అతడు చెపుతున్నాడు: “వింధ్యారణ్యాల కవతల ఒక గొప్ప కొండలోయ వున్నది. అదే రాకాసి లోయ. ఆ లోయలో ఒకచోట ఎత్తయిన ఒక రావిచెట్టు. దాని కింద ఒక పాము పుట్ట.....” బ్రహ్మదండి మాంత్రికుడు ఎక్కడలేని ఆనందంతో పెద్దగా నవ్వుతూ, “ఊం, కాలభైరవా, చెప్ప, త్వరగా చెప్పు,” అంటూ కేశవుడి భుజం మీద మంత్రదండంతో గట్టిగా చరిచాడు.

“ఎండిమోడుగా వున్న చెట్టువెన్నెల రాత్రిఫల పుష్పాలతో నిండిపోతుంది. పులి రాజును చంపి, చర్మం వలిచి, దాన్ని....” కేశవుడు మాట మధ్యలోనే ఆగి, చేత్తో గొంతు గట్టిగా పట్టుకుని వణికిపోతూ వెనక్కూ ముందుకూ ఊగసాగాడు.

కేశవుడి వాలకం చూస్తూనే, బ్రహ్మదండి మాంత్రికుడు గుహదద్దరిల్లేలా, “ఆ... ఎవడు వాడూ? నా మీదే మంత్ర ప్రయోగం చేశాడా? కాలభైరవుడి నోరు కట్టుబడేలా చేశాడా?” అంటూ హుంకరించాడు. జయమల్లు ఒక్క