# విజ్ఞానం .... వినోదం .... వికాసం ....

నేను నిజమే
చెబుతున్నాను.

కాదు...!

## విజ్ఞాన వీచికలు :

### “అబద్ధం చెబుతున్నావు!”

రోజురోజుకూ పెరిగిపోతూన్న నేరాల సంఖ్య నేపథ్యంలో ఈనాడు అబద్ధాలను కనుగొనే నిజనిర్ధారణ పరికరం అవసరం ఎంతైనా ఉంది. అందుకే ఆ పరికరాన్ని రూపొందించడానికీ, దానిని మెరుగు పరచడానికీ పరిశోధనలూ, ప్రయత్నాలూ కొనసాగుతున్నాయి. అయితే, ‘అఫాసియా’ అనే నాడీమండల రుగ్మతతో బాధపడుతూన్న రోగులు కూడా అబద్ధాలు చెప్పేవారిని ఇట్టే కనుగొనగలరని ఇటీవల తెలియవచ్చింది. కొన్ని పదాల అర్థాలనూ, వాటి ఉపయోగాన్నీ మరిచిపోయే వ్యాధిని ‘అఫాసియా’ అంటారు. మెదడు తీవ్రంగా దెబ్బతినడంవల్ల ఈ వ్యాధి సంక్రమిస్తుంది.

ఈ వ్యాధిగ్రస్తుల మీద శాస్త్రవేత్తలు అనేక పరిశోధనలు జరిపారు. ప్రతిసారీ ‘మానవ నిజనిర్ధారణ’ పరికరాలుగా వీళ్ళు తమ సామర్థ్యాన్ని నిరూపించారు. మాసాచుసెట్స్ విశ్వవిద్యాలయానికి చెందిన డా. ఆలివర్ స్యాక్స్ అనే శాస్త్రనేత్త ఈ విషయంలో విస్తృతంగా పరిశోధనలు జరిపాడు. ఒక పుస్తకం కూడా వెలువరించాడు. ఆ పుస్తకంలో ఆయన ఒక ఆసక్తికరమైన సంఘటన గురించి ప్రస్తావించాడు: ఒక గదిలో కూర్చున్న ‘అఫాసియా’ వ్యాధిగ్రస్తులు ప్రెసిడెంట్ గా పోటీ చేస్తూన్న ఒక అభ్యర్థి టీవీ ఉపన్యాసాన్ని సాంతం విన్నారు. ఆయన రకరకాల వాగ్దానాలను చేశాడు. అయినా అసలు నిజం తెలుసుకున్న ‘అఫాసియా’ వ్యాధిగ్రస్తులు ఒక్క వాగ్దానాన్ని కూడా నమ్మలేదు. ఫలితంగా, అభ్యర్థి ఉపన్యాసం ముగించగానే ఆ గదంతా నవ్వులతో నిండిపోయింది!

## మన పరిసరాలు

### మునుగుతూన్న నగరం!

పో, పైవ్ అనే రెండు నదుల ముఖద్వారాల నడుమ ప్రవహించే కాలు వల కారణంగా ఏర్పడిన 120 దీవుల సముదాయంపై నిర్మించబడినదే వెనిస్ నగరం.

యేటా వెల్లువలకు లోనవుతూన్న వెనిస్ నగరానికి, ఇప్పుడున్న భూగర్భ జలాల నీటిమట్టం, ప్రపంచ వ్యాప్తంగా వస్తూన్న పర్యావరణ మార్పులు-నగరానికి పెనుప్రమాదాన్ని సూచిస్తున్నాయని విజ్ఞాన వేత్తలు అభిప్రాయపడుతున్నారు. యాభైయేళ్ళ కాలవ్యవధిలో ఎనిమిది శాతం నగరం నీళ్ళలో మునిగే అపాయం ఉందని నిపుణులు భావిస్తున్నారు. నగరాన్ని ముంపు బారి నుంచి కాపాడడానికి ఒక పథకం రూపొందించారు. ఈ పథకం ప్రకారం-సముద్ర జలాలు భూభాగ జలాలలోకి ప్రవేశించే ప్రదేశాలలో జలగర్భ ద్వారాలు ఏర్పాటు చేయబడతాయి. సముద్ర జలాల నీటిమట్టం తక్కువగా ఉన్నప్పుడు ఈ ద్వారాల తలుపులను తెరిచి ఉంచుతారు. నీటిమట్టం పెరిగేప్పుడు, ద్వారాల తలుపులను మూసేస్తారు. సమస్య ఏమిటంటే ఈ ద్వారాల తలుపులు చాలావరకు మూయబడే ఉండాలి!