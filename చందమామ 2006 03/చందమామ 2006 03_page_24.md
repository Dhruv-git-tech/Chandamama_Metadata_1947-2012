చందమామ కబుర్లు

## పంచకట్టులో స్పైడర్ మ్యాన్

పిల్లల అభిమాన కామిక్ పాత్ర స్పైడర్ మ్యాన్ ఇప్పుడు భారతీయ పత్రికలలో పంచకట్టులో సాక్షాత్కరించనున్నాడు. ఈ నూతన భారతీయ అవతారంలో స్పైడర్ మ్యాన్ పేరు పవిత్ర ప్రభాకర్. ముంబాయి వీధులలో పవిత్ర ప్రభాకర్, గుండాల ఆటకట్టించడం తొలి భాగంలో చూపబడుతుంది. ఒక యోగి నుంచి అతీత శక్తులను పవిత్ర ప్రభాకర్ వరంగా పొందుతాడు. సాలెపురుగులా దారం అల్లే తన అద్భుత శక్తిని పవిత్ర ప్రభాకర్ దుష్టశక్తులను తుదముట్టించడానికి ఉపయోగించుకునేలా యోగి ఆశీర్వదిస్తాడు. పవిత్ర ప్రభాకర్ పాత్రలో మీరా పార్కర్ను, ప్రభాకర్ స్నేహితురాలు మీరా జైన్ పాత్రలో మేరీ జేన్ను, అంకుల్ భీమ్ పాత్రలో అంకుల్ బెన్ను పాఠకులు సులభంగా పోల్చుకోకలుగుతారు. భారతీయ స్పైడర్ మ్యాన్ రచయిత జీవ కె. కాంగ్.

## టి షర్ట్స్ మీద ‘తిరుక్కురళ్’ ద్విపదలు

కోయంబత్తూరు సమీపంలోని తిరుప్పూరు-బనియన్లు, సాక్స్, గ్లోవ్స్, టి షర్ట్స్ మొదలైన అల్లిక దుస్తులకు చాలా ప్రసిద్ధిగాంచింది. ఇక్కడ తయారయ్యే దుస్తులకు విదేశాల్లో మంచి గిరాకీ ఉంది. ఇటీవల ఒక కంపెనీ టి-షర్ట్ శాంపిల్స్ ఇటలీకి పంపింది. వాటి మీద తమిళంలో ‘తిరుక్కురళ్’ ద్విపదలను ముద్రించి పంపింది. వాటిని చూసి కొనుగోలుదార్లు ఆశ్చర్యపోయారు. ఆ ద్విపదలు 2000 సం.లకు పూర్వం రచింపబడినవని, వాటి అర్థాలను విడమరిచి చెప్పడంతో మరింత ముగ్ధులయ్యారు. కంపెనీ తమ టి షర్ట్లకు ‘టీమ్ స్పిరిట్’ అనే ‘బ్రాండ్ నేమ్’ పెట్టింది. తిరుక్కురళ్ను తమిళంలో ముద్రించడంతో పాటు దాని ఇంగ్లీషు అనువాదాన్ని కూడా ముద్రించ మని ఇటలీ కొనుగోలుదార్లు కోరారు. ఆ కంపెనీ ఇప్పటికే భారతియార్, భారతి దాసన్ కవితలను టి షర్ట్స్ మీద ముద్రించడానికి ఆలోచిస్తోంది. ఇది విజయ వంతమైతే మన ఆధ్యాత్మిక గురువుల చిత్రాలు, వారి సూక్తులు, యోగాసనాల భంగిమలు మొదలైన వాటిని కూడా ముద్రించవచ్చు!