పాఠకుల లేఖలు

బుక్ షాప్ నుంచి 'చందమామ' కొని ఇంటికి తేగానే కుర్చీలో కూర్చుని పుస్తకం మొత్తం ఒకసారి తిరగేయడం నాకు అలవాటు. “ఏంట్రా బయటకు వెళ్ళివచ్చి కాళ్ళు కడుక్కోకుండా చందమామను చదువుతున్నావు?” అంటుంది మా అమ్మ. ఏం లేదు. అలా నేను కాళ్ళు కడుక్కోవడానికి వెళ్ళగానే ఇక చందమామను చేజిక్కించుకుని పూర్తిగా చదివేవరకు ఊరు కోదు. ఇది ప్రతి నెలా జరిగే తంతు. పిల్లలు, పెద్దలు అంతా ఎంతో ఇష్టపడి చదివే మా(మీ) చందమామకు ధన్యవాదాలు. పిల్లలకు సరే. పెద్దలకు కూడా కథలపోటీల్లాంటివి ప్రవేశ పెట్టగలరు.

- యు. విజయశేఖర రెడ్డి, హైదరాబాద్ - 500 072

చందమామ జనవరి 2006 సంచిక నాకు చాలా ఆనందం తెచ్చింది. రామాయణం-
వషాగారి కవర్ పేజీ కొత్త సంతోషంతో ముంచెత్తింది. రాకాసిలోయ, రామాయణం నా చిన్న నాటి
రోజుల్ని సజీవంగా నిలిపాయి. ఇందుకుగాను కథల ఖజానా, చిత్రకళా భాండారం, ఆబాల్య
సహచరుడు అయిన 'చందమామ'కు కృతజ్ఞతలు.

- కె. గోపీనాథ్, మహబూబ్ నగర్

పాఠకుల లేఖలు ప్రవేశపెట్టినందుకు కృతజ్ఞతలు. నేను చందమామకు 1973 నుంచి పాఠకుడను. ఈ సందర్భంగా నా అనుభవం. నేను బి.ఏ. పూర్తి చేసిన తరవాత మా ఇంగ్లీషు లెక్చరర్ గారిని ఇంగ్లీషులో మెళకువలు తెలుపమనగా ఆయన ఇంగ్లీషు చందమామను సక్రమంగా చదవమన్నారు. ఆ మాట ప్రకారం ఇంగ్లీషు, తెలుగు చందమామలు చదివాను. దాని మూలంగా పోటీ పరీక్షలలో ఇంగ్లీషులో మంచి మార్కులు పొందాను. సర్వదా నేను చందమామకు ఋణ పడి ఉన్నాను. నా విద్యార్థులకు చందమామను చదవమని సలహా ఇస్తాను. నాటికీ, నేటికీ చందమామ అన్ని వయసులవారికీ విజ్ఞాన వినోదాలు పంచే చక్కటి పత్రిక. సంపాదకులకు వందనములు.

- సి హెచ్. సర్వేశ్వర రావు, బూరుగుపూడి - 533 292

చందమామకు నేను మూడు దశాబ్దాలకు పైగా పాఠకుణ్ణి. కాలానుగుణంగా విజ్ఞాన వినోద విశేషాలూ, కామిక్స్ చోటు చేసుకున్నాయి. అయితే చందమామలో ఆకర్షణ కథలే. ఇంకాచెప్పాలంటే కథల్లోని వాతావరణాన్నీ, పాత్రల రూపురేఖలనూ వర్ణభరితంగా అందించే చిత్రాలే ప్రధాన ఆకర్షణ! అందుకే నాదొక విన్నపం. గతంలో జానపద, పౌరాణిక ధారావాహికలకు పూర్తి పేజీ రంగుల బొమ్మలు ప్రచురించే వారుకదా... వాటిని పునరుద్ధరించండి. చందమామలో ప్రధాన ఆకర్షణ... కథలకు కొత్త అందాలను సంతరించే వర్ణ చిత్రాలేనని నాతో పాటు మిగతా పాఠకులూ ఏకీభవిస్తారని భావిస్తున్నాను.

- సి హెచ్. వేణు, హైదరాబాద్ - 500 072