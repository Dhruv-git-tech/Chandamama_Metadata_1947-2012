కాళీవర్మ కత్తితో తలారి భల్లూకుణ్ణి మృదువుగా తాకి, '‘తలారి భల్లూకా, నీ స్వామిభక్తి మెచ్చదగింది. మనం ముందు యీ కోటలో ప్రవేశించి, మాయా మర్కటాన్ని పట్టు కోవటంతో పాటు, యిప్పటికే మించి పోకపోతే, ఆ రాజు దుర్ముఖుడి ప్రాణాలు కూడా కాపాడాలి. రాజు జితకేతుడితో పొల్చితే, దుర్ముఖుడు అన్నివిధాలా ఉత్తముడుగా కనిపిస్తున్నాడు. ఇక మంత్రి జీవగుప్తుడి దూతకు యివ్వవలసిన జవాబు మాట! గండ్ర గొడ్డలితో అతడి తల నరుకుతావో లేక అతడి కత్తిని రెండుగా విరిచి, యిక్కడి నుంచి తరిమేస్తావో-అదంతా నీ యిష్టం!''
అన్నాడు.

ఆ మరుక్కణం తలారి భల్లూకుడు, '‘దిరిసెనవన, భైరవా !'’ అంటూ భీకరంగా అరుస్తూనే కుప్పించి దూత మీదికి దూక, అతడి చేతిలోని కత్తిని లాకుక్కని, మధ్యకు విరిచి, ముక్కలను దూరంగా విసిరివేస్తూ '‘ఒరే, దూతాథమా ! నేను

జితకేతరాజుగారి ఉప్పు తిన్నదానిక, నగరప్రధాన తలారిగా శిక్షితుల తలలు నరికి చేసిన సేవకూ, చెల్లు! మర్యాదగా మంత్రి జీవగుప్తుడు యిక్కడి నుంచి వెళ్ళకపోతే, అతడి తలను దిరిశెనవన భైరవుడికి బలి చేస్తానని చెప్పు!''
అన్నాడు.

జీవగుప్తుడి దూత ఒక చావుకేక పెట్టి, గుర్రాన్ని వెనుదిప్పి పరిగెత్తించేంతలో, బంధింపబడివున్న కోట ద్వారాల వైపు నుంచి ఫెళ ఫెళమంటూ పెద్ద ధ్వనితో పాటు, '‘కాళీవర్మకూ, జై!'’ అన్న కేకలు వినిపించినై.

భల్లూక మాంత్రికుడితో పాటు అందరూ ఆశ్చర్యంగా అటు కేసి తలలు తిప్పి చూశారు. కోట ద్వారాలు భగభగమని కాలిపోతున్నవి. వాటి ముందు అటవి కుడూ, దొంగనాగమల్లూ, అతడి యిద్దరు అనుచరులూ మండుతున్న ఎండుకట్టెలు ఎత్తి పట్టుకుని ఉత్సాహంగా గంతులు వేస్తున్నారు.
—(ఇంకా వుంది)