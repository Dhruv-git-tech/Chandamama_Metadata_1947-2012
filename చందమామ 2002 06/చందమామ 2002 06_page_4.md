వ్యవస్థాపకులు
చి.నాగిరెడ్డి - చక్రపాణి

మనందరి కర్తవ్యం!

ధరణి, అవని, వసుధ, పృథ్వి అంటూ నేలతల్లికి చాలా పేర్లు ఉన్నాయి. వీటిలో పృథ్వి అనే పేరుకు చాలా ప్రాముఖ్యత ఉంది. భూమికి ఈ పేరు ఎలా వచ్చిందో తెలియజేసే ఒక పురాణ కథను చూద్దాం:

ఒకానొకప్పుడు భూమిమీది ప్రజలు సుఖసంతోషాలతో జీవించేవారు. సకాలంలో వర్షాలు కురిసేవి. ప్రజలు భూమిని దున్ని రకరకాల పంటలు పండించేవారు. కృతజ్ఞతా పూర్వకంగా దేవతలకు యజ్ఞాలు చేసేవారు. కొన్నాళ్ళకు ఒక క్రూరుడు అధికారం చేపట్టి తానే దేవుణ్ణనీ, యజ్ఞయాగాదులు తన పేరుకే చేయాలనీ ఆజ్ఞాపించాడు. అతిక్రమించిన వారిని హింసించాడు. వాణ్ణిమంచి మార్గంలో పెట్టడానికి మునులు ప్రయత్నించారు. కానీ ప్రయోజనం లేకపోయింది. చివరికి వాణ్ణి హతమార్చవలసి వచ్చింది. పర్యవసానంగా పాలకుడు లేక భూమిమీద అరాచకం ప్రజ్వరిల్లింది. వానలు లేక కరువు కాటకాలు తాండవించసాగాయి.

అప్పుడు మునుల ప్రార్థనల ఫలితంగా ఒక రాజు ఉద్భవించాడు. తన బిడ్డలైన ప్రజలను ఉదాసీనపరచినందుకు భూదేవిని మందలించాడు. అయితే, భూదేవి ఈ దుస్థితికి కారణం తాను కాదనీ, ప్రకృతిని నిర్లక్ష్యం చేసిన ప్రజలేననీ వివరించింది. రాజు ప్రకృతి సంపదను పెంపొందించి, పరిరక్షించడానికి పూనుకున్నాడు. ప్రజలు ఆయన్ను అనుసరించారు. భూమి సస్యశ్యామలమయింది. ప్రజలలో సుఖశాంతులు వెల్లివిరిశాయి. ఆ రాజు పేరు పృథువు. ఆయన కారణంగానే భూమికి పృథ్వి అనే పేరు వచ్చింది!

ఈనాడు ప్రకృతిని సాశరయిన్నుంది ఏ క్రూరపాలకుడో కాదు. ఆ దుష్టికార్యాన్ని పేరవరో కాదు; తెలిసో, తెలియకో మనమే చేస్తున్నాం. భూమిని రక్షించడానికి మరొక పృథువు రావాలని ఎదురు చూడకూడదు. మనసుంటే మనలో ప్రతి ఒక్కరం నేలతల్లికి రక్షకులం కావచ్చు. ఎలాగా అంటారా? ప్రపంచ పర్యావరణ దినోత్సవం (జూన్ 5) సందర్భంగా ఈ సంచికతో పాటు వెలువడిన 'వసుధ' అనుబంధాన్ని చదవండి. మన అందరి కర్తవ్యాన్ని వివరిస్తుంది!