వార్తలు అందుతున్నాయి. ఎందుకిలా జరిగిందో ఊహించడం కష్టంగా ఉన్నది!” అన్నాడు సేనాధిపతి గంభీరవర్మ.

“సరే, ప్రజల రక్షణకు ఏమైనా ఏర్పాట్లు చేశావా?” అని అడిగాడు రాజు.

“అప్పుడే మన సైనికులు కొందరిని సముద్రతీరం కావలాకు పంపాను. అను మానాస్పదంగా ఎవరైనా కనిపిస్తే బంధించి తీసుకురమ్మని ఆజ్ఞాపించాను. మరొక సైనిక దళాన్ని, కష్టాలలో ఉన్న ప్రజలను ఆదుకోవడానికి పంపాను. ఇంకా కొందరు సైనికులను నగర ద్వారం దగ్గరికి పంపి, పారిపోయి వచ్చే వాళ్ళకోసం ఏర్పాటు చేసిన ప్రత్యేక శిబిరాలకు తీసుకువెళ్ళమని చెప్పాను. ఈ విషయాలను తమకు తెలియజేయడానికే వచ్చాను,” అన్నాడు సేనాధిపతి.

“నివాసాలు పోగొట్టుకున్నవారిలో కొందరికి మన రాజప్రాసాదంలోనే ఆశ్రయం కల్పించవచ్చుగదా! ముఖ్యంగా స్త్రీలనూ, పిల్లలనూ ఇక్కడికి పంపండి!” అన్నది యువరాణి ప్రియంవద ఆతృతతో.

“మంచి ఆలోచన! మన రాజభవనంలో ఏ భాగాన్ని బాధితులకు కేటాయిస్తే బావుంటుందో నువ్వే ఆలోచించి చెప్పు. పైగా ఇక్కడికి వచ్చే స్త్రీలకూ, పిల్లలకూ అవసరమైన సదుపాయాలను సమకూర్చే పనులను నువ్వే స్వయంగా పర్యవేక్షించడం మరీ బావుంటుంది,” అని రాజు కుమార్తెతో చెప్పి, సేనాధిపతివైపు తిరిగి, “బాధితులకు ఎటువంటి లోటూ రాకుండా చూసే బాధ్యత నీది. వారికి మునుముందు ఎటువంటి ఉపాధి కల్పించాలో తరవాత ఆలోచిద్దాం!” అని రాజగురువుకేసి తిరిగి, “తమరి సలహా ఏమిటి గురుదేవా!” అని అడిగాడు.

“అలాగే చెయ్యి, మహారాజా!” అని రాజగురువు కొంతసేపు మౌనంగా ఆలోచించి, “సేనాధిపతి తెచ్చిన వార్తను వింటూంటే, ‘శతాబ్దిక’ గురించి నేను అనుమానించిన విషయాలు నిజమవుతాయేమో నని భయంగా ఉన్నది, మహారాజా!” అన్నాడు విచారంగా. — (ఇంకావుంది)