నూరేళ్ళ కొకసారి పూస్తుందనీ, అందుకే దానిని ‘శతాబ్దిక’ అని పిలుస్తారనీ విన్నాను. ఇప్పుడీ పువ్వులను చూస్తూంటే ఆ విషయాలు జ్ఞాపకం వచ్చాయి. ప్రజల శాంతి భద్రతలు కాపాడడం మీ బాధ్యత కాబట్టి ఆ విషయాలను మీకు తెలియజేసి హెచ్చరించడం నాకర్తవ్యంగా భావించి వచ్చాను,” అని చెప్పడం పూర్తిచేశాడు.

రాజు ప్రతాపవర్మ అంతావిని, దీర్ఘంగా ఆలోచించి, కుమార్తె వైపు తిరిగి, “ప్రియం వదా! ఆ పువ్వులను రాజభవనంలో ఉంచ కూడదని రాజగురువు సెలవిచ్చారు. కాబట్టి వాటిని ఉద్యానవనంలోకి తరలించడం అవసరం!” అన్నాడు.

ప్రియంవద, “అలాగే చేద్దాం, నాన్నా! ఇప్పుడే వాటిని తీయించే ఏర్పాట్లు చేస్తాను,” అని రాజుతో అని, గురువు వైపు తిరిగి, “మధుర పరిమళాలు విరజిమ్మే ఆ పువ్వుల వెనక ఇలాంటి విషాద గాథ ఉండడం దుర దృష్టకరం!” అన్నది.

అంతలో ఒక భటుడు వచ్చి రాజుకు నమస్కరించి, “ప్రభూ! సేనాధిపతి తమ దర్శనం కోసం వెలుపల వేచి ఉన్నారు!” అన్నాడు.

“రమ్మను!” అన్నాడు రాజు.

భటుడు వెళ్ళిన కొంతసేవటికి సేనాధిపతి వచ్చి, రాజుకూ, రాజగురువుకూ నమస్కరించాడు.

“ఏమిటి! నిన్ను చూస్తూంటే పెద్ద సమస్యతో వచ్చినట్టున్నావు!” అని అడిగాడు రాజు.

“నిజమే, ప్రభూ! పెద్ద సమస్యే ఎదుర యింది. ఈరోజు వేకువ జామునుంచి, మన రాజ్య దక్షిణ సరిహద్దులోని ప్రజలు ఇళ్ళు వదిలిపెట్టి చెట్టుకొకరు పుట్టకొకరుగా పరుగులు తీస్తున్నారు. కొందరు రాజధానీ నగరం వైపు వస్తున్నారు. తెల్లవారేసరికి సముద్రతీరంలోని ఇళ్ళన్నీ నేలమట్టమై ఉన్నాయి. ఇందుకు భూకంపం గాని, సముద్ర కెరటం వచ్చి ముంచిపోయిన దాఖలాలు గాని లేవు. పైగా అన్ని ఇళ్ళు కూలినప్పటికీ ఎలాంటి శబ్దమూ రాలేదట. అదృష్టవశాత్తు జననష్టం ఏమీ వాటిల్లలేదని