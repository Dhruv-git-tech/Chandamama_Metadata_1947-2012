“నేను తీర్థయాత్రలు చేస్తూ కామ్య కవనానికి వెళ్ళి, అక్కడ పాండవుల వద్ద కొన్ని రోజులుండి, నిన్ను చూసి పోదామని ఇలా వచ్చాను. పాండవులు జడలు దాల్చి, నారబట్టలు కట్టి, ఆకులూ, అలములూ తింటూ, ధర్మానికి బద్ధులై ఆ అరణ్యంలో నానా కష్టాలూ పడుతున్నారు,” అన్నాడు మైత్రేయుడు.

వెంటనే ధృతరాష్ట్రుడు, “మునీశ్వర, పాండవులు క్షేమంగా ఉన్నారు గద? వాళ్ళు నియమాన్ని ఉల్లంఘించే ఆలోచనలో లేరు గద?” అని అడిగాడు.

“వాళ్ళు లోకాలు తలకిందైనా చేసుకున్న నియమాన్ని తప్పరు. అలాటి వాళ్ళకు నీ కొడుకు ద్రోహం చేశాడు! జూదం గురించి అంతా విన్నాను,” అని మైత్రేయుడు దుర్యోధనుడితో, “అయ్యా, నీకేమన్నా కాస్త బుద్ధి వుంటే పాండవుల స్నేహం సంపాదించుకో. వాళ్ళు మహాశూరులు. కామ్యకవనంలో భీముడు కిమ్మీరుడనే భయంకర రాక్షసుణ్ణి చంపాడు. అతను బకుణ్ణీ, హిడింబుణ్ణీ, జరాసంధుణ్ణీ చంపిన సంగతి మీకే తెలుసు. ద్రుపదుడి లాటి బలవంతులు వాళ్ళకున్నారు.

కృష్ణుడు వాళ్ళ పక్షం. అలాటి వాళ్ళతో నీకు విరోధం దేనికి?” అన్నాడు.

దుర్యోధనుడు ఈ మాటలు విని వేళా కోళంగా తన చేతులతో తొడలు చరుచుకుని, చేతులు పైకెత్తి, కాలి బొటనవేలితో నేల రాచాడు. అది చూసి మైత్రేయుడు కోపించి, “ఆ తొడలు భీముడి గదతో విరుగుగాక!” అని శపించాడు.

ధృతరాష్ట్రుడు ఆందోళనగా, “స్వామీ, అలా జరగకుండా అనుగ్రహించండి,” అన్నాడు.

“దానికి ఒకటే మార్గం; నీ కొడుకు పాండ వులపై పగ మాని, సఖ్యంగా ఉండటమే,” అన్నాడు మైత్రేయుడు.

“కిమ్మీరుడనే వాణ్ణి భీముడు చంపాడన్నారే. ఆ సంగతి కాస్త చెప్పండి,” అని ధృతరాష్ట్రుడు అడిగాడు.

“అది నేను చెప్పను. విదురుణ్ణి అడిగితే అతను వివరంగా చెబుతాడు. నేను వెళ్ళి వస్తాను,” అంటూ మైత్రేయ, మహాముని వెళ్ళి పోయాడు.

“భీముడు కిమ్మీరుణ్ణి చంపాడా!” అని విచారిస్తూ దుర్యోధనుడు సభామందిరం నుంచి అవతలికి వెళ్ళిపోయాడు.