5

సువర్ణ అవకాశం!

కావలసినంత తీరిక సమయం-మండుటెండలు చెట్టపట్టాలేసుకుని నడిచే వేసవి సెలవుల మధ్య ఉన్నాం. ఇప్పుడే చిన్నచిన్నపట్టణాల నుంచి మహానగరాల వరకు షార్ట్‌టర్మ్ క్రాష్ కోర్సులు, స్పోకెన్ ఇంగ్లీష్ తరగతులు, వ్యక్తిత్వ వికాస శిబిరాలు అంటూ లెక్కకు మిక్కిలిగా పుట్టుకు వస్తాయి.

బాలబాలికల నైపుణ్యాలను పెంపొందించడానికి ఇవన్నీ అవసరమే. వీటన్నిటితో పాటు ఈ సెలవులు కల్పించే అద్భుత అవకాశం మరొకటున్నది. అదే విద్యార్థులలో పఠనాసక్తిని పెంపొందించే సువర్ణ అవకాశం!

ఈ తరం విద్యార్థుల పుస్తక జ్ఞానం, వెనకటి తరం వారికన్నా విశాలమైనదనడంలో సందేహం లేదు. అయితే, ఆయా విషయాలలో లోతైన అవగాహన ఉంటుందా అంటే అనుమానమే. ఎందు కంటే మార్కుల కోసం సాగేవే ఈ చదువులు. సంవత్సరమంతా పాఠ్యపుస్తకాలతో కుస్తీ పట్టడానికే సరిపోతోంది. అలాంటి వారికి మంచి పుస్తకాలను చదివే తీరిక లభించేది సెలవుల్లో మాత్రమే.

దృశ్యమాధ్యమాల తాకిడితో పిల్లల్లో చదివే అలవాటు రోజురోజుకూ అడుగంటి పోతోందని వాపోయే పెద్దలున్నారు. ఆ మాట వాస్తవం కూడా. చదవడం వల్ల సమకూరే ఆనందాలను, ఒనగూడే ప్రయోజనాలను పిల్లలకు చవిచూపడానికి సెలవులు అనువైన సమయం.

మనసుకు ఉల్లాసం, మేధస్సుకు ఉత్తేజం కలిగించి మానవ జీవితానికి పరిపూర్ణతను సమకూర్చేది మంచి పుస్తక పఠనం. మంచి కథల పుస్తకం చదివినప్పుడు మన మనోనేత్రాల ముందు నూతన ప్రపంచాలు ఆవిష్కృతమవుతాయి. పాఠకుల ఊహాశక్తిని, సృజనాత్మకతను తట్టి లేపేవి మంచి రచనలు. అంతే కాదు; భావ వ్యక్తీకరణకూ, భాషను ఉపయోగించే మెళకువలు తెలుసుకోవడానికీ పుస్తకపఠనం ఎంతైనా ఉపకరిస్తుంది. అవి జీవిత చరిత్రలు, కథలు, కవితలు ఏవైనా కావచ్చు. ప్రపంచ మేధావులను, మహనీయుల ఆలోచనలను పరిచయం చేసి జీవితం పట్ల అవగాహనను పెంచి సంస్కృతీ సంపన్నులుగా తీర్చిదిద్దేవి మంచి పుస్తకాలు. అందుకే 'పుస్తకం హస్త భూషణం' అన్నారు మన పెద్దలు!

అలాంటి మంచి పుస్తకాలను చదివే అవకాశాన్ని జారవిడుచుకోకూడదు. సెలవులు ముగిసేలోగా కనీసం ఒకటి రెండు మంచి పుస్తకాలన్నా చదవాలన్న నిర్ణయం తీసుకుందాం. యేడాదికోసారి వచ్చే సదవకాశాన్ని సక్రమంగా వినియోగించుకుందాం!

సంపాదకుడు : ఎల్. సుబ్రమణ్యన్