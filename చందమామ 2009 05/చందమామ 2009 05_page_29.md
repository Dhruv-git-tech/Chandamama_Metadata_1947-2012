# విజ్ఞానం... వినోదం... వీకాసం...

## విజ్ఞాన వీచికలు

## జేమ్స్ ప్రెస్కాట్ జాల్

అన్ని రకాల శక్తినీ 'జాల్' కొలమానంతో కొలుస్తారు. వాట్, ఓమ్ లాగే ఇది కూడా ఒక విజ్ఞాన శాస్త్రవేత్త పేరు మీదుగానే వచ్చింది.

జేమ్స్ ప్రెస్కాట్ జాల్ ఇంగ్లాండు మాంచెస్టర్ సమీపంలోని సాల్ఫోర్డ్‌లో 1818 వ సంవత్సరం జన్మించాడు. జాల్‌కు బాల్యం నుంచే విజ్ఞాన శాస్త్రం పట్ల అమిత ఆసక్తి ఉండేది. ఆనాటి పలువురు శాస్త్రవేత్తల్లాగే ఆయన కూడా అనేక సమస్యలను ఎదుర్కోవలసి వచ్చింది. ఉష్ణోగ్రతను 1/200 వంతు ఫారెన్‌హీట్ డిగ్రీ వరకు స్పష్టంగా లెక్కగట్ట వచ్చని ఆయన చెప్పాడు. అయినా ఆనాటి శాస్త్రవేత్తలు అది అసాధ్యమని కొట్టిపారేశారు.

ఆ రోజుల్లో ప్రజలు వేడి 'ద్రవ' (ది కెలోరిక్) రూపమని నమ్మారు. జాల్ ఈ సిద్ధాంతం తప్పని నిరూపించి - శక్తి వివిధ రూపాలలో ఒకటి వేడి అనీ, అన్ని రకాల శక్తి మొత్తం ఏ సిస్టమ్‌లోనా ఒకే విధంగా ఉంటుందనే భావనను అభివృద్ధి పరిచాడు.

## మన పరిసరాలు

### రంగు రంగుల ప్రాణులు

పిల్లలాడుకునే దాగుడుమూతలు చాలా ప్రాచీనమైన క్రీడ. ఇది మనుషులకే పరిమితం కాదు. చాలా ప్రాణులు దీనిని సహజంగా ఆడుకోవడం చూడవచ్చు. చిన్న చేపలు పెద్ద చేపల నుంచి తప్పించుకోవడానికి దాగుడు మూతలాడుతూ ఉంటాయి. పక్షుల నుంచి తప్పించుకోవడానికి క్రిమికీటకాలు, సీతాకోకచిలుకలు మొదలైనవి ఇదే దారిని అనుసరిస్తున్నాయి. పరిసరాలలో కలిసిపోయేలా ఉండే కొన్ని జంతువుల రంగులు ఇందుకు ఎంతో ఉపకరిస్తున్నాయి. సీతాకోకచిలుక రెక్కలు కొన్ని ఆకుల్లో ఆకుల్లాగా కలిసిపోతాయి.

రంగుల మార్పులు ప్రాణులకు తమను తాము రక్షించుకోవడానికీ, ఇతర ప్రాణులపై దాడి చేయడానికీ ఉపయోగపడుతున్నాయి. ఊసరవెల్లులు రక్షణకు రంగులు మారిస్తే, ఆఫ్రికా సింహాలు జంతువులను వేటాడడానికి మారుస్తున్నాయి. అవి ఏపుగా పెరిగిన గడ్డి మైదానాలలో దాగి ఉండి జంతువులను సులభంగా పట్టుకుంటాయి!