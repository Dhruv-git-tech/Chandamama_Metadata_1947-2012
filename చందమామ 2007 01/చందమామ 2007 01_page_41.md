నిక్కచ్చి మనిషి

విష్ణుపురంలో వున్న శకారుడనే భాగ్యవంతు డికి కొన్ని నియమాలున్నాయి. ఆ ప్రకారం, ఆయన ఏరోజైనా, అడిగినవారికి వీలైనంతలో ధనసాయం చేస్తాడు; ఒక్క శుక్రవారం తప్ప. ప్రాణం మీదికొచ్చినా, తన కోసం అప్పుచెయ్యడు. నియమాలను పాటించడంలో ఖచ్చితుంగా వుంటాడు, తెలిసినవాళ్ళాయన్ను నిక్కచ్చి మనిషి అంటారు.

ఆ ఊళ్ళోనే శకారుడి బాల్యస్నేహితుడు జోగిరాజు వుంటున్నాడు. ఒకప్పుడు బాగా బ్రతికిన ఆయనకు, కొంత కాలంగా అటు వ్యాపారంలోనూ, ఇటు వ్యవసాయంలోనూ ఏదీ కలిసిరాకు వున్న ఇంటినీ, పాలాన్నీ తాకట్టు పెట్టాడు. పరిస్థితులిలాగే కొనసాగితే, ఓ ఏడాదిలో తన బ్రతుకు వీధినపడుతుందని బెంగపెట్టుకున్నాడాయన. మిత్రుడు శకారుడి నడిగితే, అవసరానికి తన నాదుకుంటాడని, ఆయనకు తెలుసు. ఐతే, అభిమాన ధనుడైన జోగిరాజు, తన సమస్యకు శాశ్వత

పరిష్కారం వెతకాలనుకున్నాడే తప్ప, ఎవర్నీ దేహీ అనే ఉద్దేశంలోలేడు.

అలాంటి సమయంలో ఆ ఊరుకు సుదర్శనుడనే త్రికాలవేది వచ్చి, ఆలయ ప్రాంగణంలో విడిది చేశాడు. ఊరివాళ్ళాయన్ను కలుసుకుని తమ ఇబ్బందులు చెప్పుకుంటే, సుదర్శనుడు దివ్యదృష్టితో భవిష్యత్తులోకి చూసి, వారికి తరుణోపాయం చెబుతున్నాడు.

జోగిరాజు కూడా ఆయనకు తన కష్టాలు చెప్పుకోగా, “నువ్వు దేవుణ్ణి నమ్ముతావు. కానీ ఇంతవరకూ దైవకార్యాలకు ఒక్క దమ్మిడీ కూడా ఖర్చు చేయలేదు. అదే నీ కష్టాలకు కారణం. నమ్మకమున్న చోట వితరణ కూడా వుండాలి. నువ్వు ఓ శుక్రవారం నాడు, నూరు వరహాలు విలువ చేసే దేవుడి కంచుబొమ్మను డబ్బిచ్చి కొని, పూజామందిరంలో ప్రతిష్ఠించి పూజించు. మర్నాడా విగ్రహాన్ని ఎవరికైనా లాభానికి అమ్మగలిగితే, నీకు దశ తిరిగి పోతుంది,” అన్నాడు సుదర్శనుడు.