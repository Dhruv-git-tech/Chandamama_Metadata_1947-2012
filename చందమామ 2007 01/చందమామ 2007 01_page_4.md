వ్యవస్థాపకులు
బి. నాగిరెడ్డి - చక్రపాణి

## ధరిత్రీ వత్సరం: మనవంతు కర్తవ్యం

2007 చంద్రమామకూ, లక్షలాది మంది చంద్రమామ పాఠకులకూ ప్రత్యేక ప్రాముఖ్యతను సంతరించుకున్న సంవత్సరం. ఎందుకంటే, ఈ సంవత్సరంతో చంద్రమామ అరవై వసంతాలను పూర్తి చేసుకుంటున్నది. మన దేశం స్వాతంత్ర్యం సాధించి అరవై సంవత్సరాలు నిండడంతో ప్రతి భారతీయుడికీ ఆనందోత్సాహాలు కలిగించే సంవత్సరం కూడా ఇది కావడం సంబరం కలిగించే మరో విశేషం!

అంతర్జాతీయ ధరిత్రీ వత్సరం (2008) కార్యకలాపాలు 2007లోనే ప్రారంభమై 2009 వరకు కొనసాగుతాయి. అందువల్ల భూమి పర్యావరణ పరిరక్షణ పట్ల శ్రద్ధాసక్తులు కలవారందరికీ 2007 ఎంతో ప్రాముఖ్యతను సంతరించుకున్న సంవత్సరం!

ఈ అంతర్జాతీయ వత్సర లక్ష్యాలను సాధించడానికి ఐక్యరాజ్య సమితి కొన్ని నిర్దిష్ట లక్ష్యాలను నిర్దేశించింది. అవి ఇవి: జీవన పరిణామ అవగాహనను మెరుగు పరుచు కోవడం; భూ విజ్ఞాన శాస్త్ర వివిధ వైద్య పార్శ్వాల విస్తృత పరిజ్ఞానంతో మానవ ఆరోగ్య అవరోధాలను తొలగించడం; భూ విజ్ఞానం పట్ల సమాజంలో అవగాహనను పెంపాందించడం; నూతన ప్రకృతి వనరులను అన్వేషించడం; జలవనరులను కనుగొనడం.

ఈ ప్రతి ఒక్క లక్ష్యసాధనలోనూ మనలో ఒక్కొక్కరూ నిర్వర్తించవలసిన కర్తవ్యం ఎంతో కొంత ఉన్నది. వాతావరణ కాలుష్యాన్ని అరికట్టి, పర్యావరణ సమతౌల్యాన్ని పరిరక్షించడానికి మనవంతు కర్తవ్యాన్ని నిర్వహిద్దాం. దీనినే నూతన సంవత్సర సంకల్పంగా స్వీకరిద్దాం!

సంపాదకుడు : విశ్వం