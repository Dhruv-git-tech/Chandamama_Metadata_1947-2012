అర్థ కుంభమేళా

ఆరేళ్ళ క్రితం అంటే 2001 జనవరిలో ఉత్తరప్రదేశ్ అలహాబాదులో కోటి మంది ప్రజలు గుమిగూడిన మహాకుంభమేళా జరిగింది. ఇప్పుడు 2007 జనవరిలో ఇక్కడ అర్ధకుంభమేళా జరుగనున్నది.

పన్నెండేళ్ళ కోసారి వచ్చే మహాకుంభమేళా అలహాబాదు సమీపంలోని ప్రయాగలో, ఉత్తరాం చల్లోని హరిద్వార్లో, మధ్యప్రదేశ్లోని ఉజ్జయినిలో, మహారాష్ట్రలోని నాశిక్‌లో వరుసగా జరుపు కుంటారు. ఈ నాలుగు చోట్ల ఆరు సంవత్సరాలకోసారి అర్ధకుంభమేళాను జరుపుకుంటారు.

ఈ నాలుగు స్థలాలలో ఈ కుంభమేళాను జరుపుకోవడానికి గల కారణాన్ని తెలియజేసే ఆసక్తికరమైన ఒక కథ హిందూ పురాణాల్లో ఉంది: సృష్టి ప్రారంభదశలో శాపగ్రస్తులైన దేవతలు శాపవిముక్తికోసం బ్రహ్మాను ప్రార్థించారు. పాలకడలిలోని అమృతకుంభాన్ని పొందడం ఒక్కటే మార్గమని బ్రహ్మదేవుడు చెప్పాడు. అది క్షీరసాగర మథనం వల్ల మాత్రమే సాధ్యం. అందుకు దేవతలు, రాక్షసుల సాయాన్ని కూడా కోరారు. మంథర పర్వతాన్ని కవ్వంగాను, వాసుకి సర్పాన్ని తాడుగానూ చేసి దేవాసురులు పాల సముద్రాన్ని మథించడం ప్రారంభించారు. అందులో నుంచి పలు అద్భుత వస్తువులు పైకి వచ్చాయి. ఆఖరికి అమృత కలశం (కుంభం)తో ధన్వంతరి పైకి వచ్చాడు. అమృత కుంభం కోసం దేవదానవుల మధ్య యుద్ధం ఆరంభమయింది. ఆకాశంలో జరిగిన భీకర యుద్ధ సమయంలో అమృత కుంభం నుంచి కొన్ని అమృత బిందువులు భూమి మీద పడ్డాయి. అమృత బిందువులు పడ్డ నాలుగు ప్రదేశాలు పవిత్రతను సంతరించుకుని పవిత్ర తీర్థ స్థలాలయ్యాయి.

ఈ సందర్భంగా శుభప్రదమైన పుణ్యకాలంలో అలహాబాదు సమీపంలో గంగాయమునల సంగమ ప్రదేశంలో స్నానం చేయడం సకల పాపహరమని భక్తులు విశ్వసిస్తారు. దీనినే ‘ప్రయాగ స్నానం’ అంటారు. పవిత్ర స్నానానికి చాలా శుభ ప్రదంగా పరిగణించబడే ‘ప్రయాగ స్నాన్’ జనవరి 19వ తేదీ జరుగనున్నది. ఈ సంవత్సరం జనవరి 8 నుంచి 20వ తేదీ వరకు పన్నెండు రోజుల పాటు ఈ ‘అర్థ కుంభమేళా’ ఉత్సవం జరుగనున్నది.