విజ్ఞత!

కొమరయ్య పరమ పిసినారి. ఆయనకు ఏడేళ్ళ మనమరాలు ఉంది; పేరు గీత. ఒకనాడు ఒకడు అద్దాల పెట్టెలో తినుబండారాలు అమ్ముతూ కొమరయ్య ఇంటి ముందుకు వచ్చాడు. వాటిని చూడ గానే గీతకు తినాలని కోరిక కలిగి, “తాతయ్యా, మిఠాయి కొనుక్కుంటాను, డబ్బు ఇవ్వు,” అని అడిగింది కొమరయ్యను.

డబ్బు అనే మాట వినగానే కొమరయ్య ఉలిక్కి పడ్డాడు. ఆ తరవాత తేరుకుని, “సరే, గీతా. నేను ఒక ప్రశ్న వేస్తాను. సరిగొ సమాధానం చెప్పావంటే నీకు డబ్బులు ఇస్తాను,” అన్నాడు.

“అలాగే తాతయ్యా, అడుగు,” అన్నది గీత.

కొమరయ్య రొండిన దోపుకున్న ఒక చిల్లు నాణెం, ఒక బంగారు నాణెం తీసి గీతకు చూపించి, “ఈ రెండింటిలో ఏది పెద్దది?” అని ప్రశ్నించాడు. పరిమాణంలో చిల్లునాణెం పెద్దదిగా ఉండడంతో, గీత దాని కేసి చూపుతూ, “ఇఎ పెద్దది,” అన్నది.

“కాదు బంగారు నాణెం పెద్దది,” అంటూ కొమరయ్య, అది ఎలా పెద్దదో వివరించి చెప్పాడు సంతో షంగా. “తాతయ్యా, నేను ఓడిపోయాను. ఇప్పుడు నేనొక ప్రశ్న వేస్తాను. నువ్వు సమాధానం చెబుతావా?” అని అడిగింది గీత.

చిన్నపిల్ల అడిగే ప్రశ్నకు సమాధానం చెప్పలేనా అనుకుని, “సరే, అడుగు,” అన్నాడు కొమరయ్య.

“అయితే, ఒక షరతు,” అన్నది గీత. “ఏమిటి?” అని అడిగాడు కొమరయ్య.

“తాతయ్యా, నేను ఓడిపోతే ఇంకెప్పుడూ నిన్ను డబ్బులు అడగను. నువ్వు ఓడిపోతే, చిల్లు నాణెంతో పాటు బంగారు నాణెం కూడా నాకు ఇవ్వాలి, సరేనా?” అన్నది గీత. కొమరయ్య సంతోషంగా ఒప్పుకు న్నాడు. “తాతయ్యా, ఒంటె పెద్దదా? ఒంటె పిల్ల పెద్దదా?” అని ప్రశ్నించింది గీత.

“ఇందులో సందేహం ఎందుకు, ఒంటే పెద్దది,” అన్నాడు కొమరయ్య.

“పప్పులో కాలు వేశావు తాతయ్యా! ఒంటెపిల్ల వయసెంతో నువ్వు అడగలేదు. ఒంటెపిల్ల కూడా పెద్దదే. అది పుట్టి పదేళ్ళు అవుతోంది,” అన్నది గీత. కొమరయ్య మనమరాలు తెలివికి మురిసి పోతూ, ఆమె అడిగినట్టు రెండు నాణాలూ ఆమెకు ఇచ్చాడు.

- టి. రాజేంద్ర