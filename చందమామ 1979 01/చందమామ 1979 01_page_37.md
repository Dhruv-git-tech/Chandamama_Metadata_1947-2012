తనకొడుకు విష్ణువువల్ల వరాలు పొంది తిరిగి వచ్చాడని తెలియగానే, ఉత్తాన పాదుడు పరమానందభరితుడై, ధ్రువుడికి రాజ్యాభిషేకం చేసి, తాను తపస్సు చేసుకోబోయాడు. ఆ విధంగా ధ్రువుడు తన తండ్రికి తానే ముఖ్యమైన కొడుకు అనిపించుకున్నాడు.

ఇతని తమ్ముడు ఉత్తముడు పెళ్ళాడి తండ్రివంశం నిలబెట్టక, హిమాలయంలో వేటాడుతూ, యక్కుల చేత చంపబడ్డాడు. ధ్రువుడు అందుకు అలిగి, కుబేరుడి అలకాపురం మీద దాడిచేసి, యక్కులను చంపసాగాడు.

కుబేరుడు ధ్రువుడితో సంధి చేసుకుని, యక్కులవధ ఆపగలిగాడు.

ధ్రువుడికి చాలామంది భార్యలు. వారి వల్ల అతను అనేకమంది కొడుకులను కని, తన తండ్రి వంశాన్ని పెంపాం దించాడు.

ఇతని భార్యలలో ఒకతె ధన్య. ఆమెకు కలిగిన కొడుకు శిష్టుడు. శింశుమారు డనే

రాజుకూతురు భ్రమి ధ్రువుడి భార్యలలో మరొకతె. ఆమె కుమారులు కల్పుడూ, వత్సరుడూనూ. ధ్రువుడికి వాయువు కుమార్తె అయిన ఇల కూడా ఒక భార్య. ఆమెకు ఉత్కలుడు పుట్టాడు. శంభువు అనే మరొక భార్యకు భవ్యుడూ, శిష్టి అనే కొడుకులు పుట్టారు. ఈ భార్యలు కాక ధ్రువుడికి మరొక విచిత్రమైన భార్య ఉండేది. ఆమె అతని నీడే! ఆ నీడను ధ్రువుడు స్త్రీని కమ్మనేసరికి, అలాగే అయి, అతన్ని పెళ్లాడి అయిదుగురు కొడుకులను కన్నదట!

పూర్వజన్మలో ధ్రువుడు బ్రాహ్మణుడనీ, అతనికి ఒక రాజుతో స్నేహం ఉండేదనీ, ఆ కారణంగా అతను రాజ్యం ఏలాలనే కోరికతో ఈ జన్మలో క్షత్రియుడై పుట్టి. ప్రజానురంజకంగా రాజ్యమేలాడని చెబుతారు.

విష్ణువు అనుగ్రహంతో ధ్రువుడు నక్షత్రమై, ఇప్పటికీ ఉత్తరదిశన ప్రకాశిస్తున్నాడు.