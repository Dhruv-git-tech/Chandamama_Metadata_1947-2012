పూర్వం చీనా దేశంలోని పీకింగ్ నగరంలో ఒక దర్జీ ఉండేవాడు. అతని పేరు చింగ్. అతని తండ్రికూడా దర్జీయే. అయితే అతను పోతూ, పోతూ చింగ్‌కు ఒక్క కుట్టుమిషను తప్ప ఇంకేమీ మిగల్చలేదు. చింగ్ తండ్రిలాగా దురలవాట్లు కలవాడూ, దుబారా మనిషి కాడు. అతను కష్టించి, శ్రద్ధగా పనిచేసి, తన ఖాతాదార్లను తృప్తిపరచి, త్వరలోనే మరి నాలుగు కుట్టుమిషనులు కొని, నలుగురు మనుషులకు జీవనోపాధి కలిగించాడు.

చింగ్ మూలంగా ఆదే వీధిలో ఉండే పదిమంది దర్జీలకు పనులులేకుండా పోయాయి. వాళ్ళకు పనిపట్ల లక్ష్యం లేదు. బట్టలు కుట్టి ఇస్తామన్న రోజుకు ఎన్నడూ ఇచ్చేవారు కారు. వాళ్లచుట్టూ తిరగలేక ప్రాణం విసిగిఉన్న గ్రామస్థు

లకు చింగ్ ఎంతో తృప్తి కలిగించాడు. చింగ్ మూలంగా దెబ్బతినిపోయిన దర్జీ లందరూ సమావేశం జరిపి, చింగ్‌ను పతనంచెయ్యడం ఎలాగా అని ఆలోచించారు. వాంగ్ అనేవాడు, చింగ్‌కు భూతవైద్యుడిచేత చేతబడి చేయిస్తే వాడు అడుగంటిపోతాడని చెప్పాడు.

అందరూ ఇందుకు సిద్ధపడి, కట్టగట్టుకుని భూతవైద్యుడి ఇంటికి వెళ్లారు. భూతవైద్యుడి ఇల్లు తాళంపెట్టి ఉన్నది. తన బంధువులెవరికో జబ్బుగా ఉంటే, అతను పొరుగూరు వెళ్ళాడట.

మర్నాడు వాంగ్ దుకాణానికి భూతవైద్యుడులాటివాడు ఒకడు వచ్చి, పెద్దగా పెడబొబ్బపెట్టి, ‘‘నిన్న ఎవరో మా గురువుగారిని తలచుకున్నారట. ఆయన నన్ను పంపించారు. ఏమిటి విశేషం?’’ అన్నాడు.