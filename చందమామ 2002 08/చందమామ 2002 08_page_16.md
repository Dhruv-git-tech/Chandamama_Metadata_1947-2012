అంతలో దాపులనున్న కొండగుట్ట మీది నుంచి భయంగొల్పే అరుపు వినిపించింది. అందరూ అటుకేసి తలలు తిప్పి చూశారు. పదీ పన్నెండడుగుల ఎత్తున్న వికృతాకారం ఒకటి గుట్టమీద నిలబడి వున్నది. దాని చేతులలో ఒక పెద్ద బండరాయి! దాని నడు ముకు కట్టిన ఇనప గొలుసును ఒక చేత్తో పట్టుకుని, రెండవ చేతిలో కత్తి పట్టుకుని, ఒక మనిషి నిలబడి వున్నాడు.

ఆ వికృతాకారాన్ని చూస్తూనే, మరుగుజ్జు రాణితోపాటు, ఆమె అనుచరులందరూ గడగడ వణికిపోసాగారు. వికృతాకారం పక్కన నిలబడినవాడు, కత్తితో దాని వెన్నుమీద గీరాడు. వికృతాకారం రాయిని అలాగే పట్టుకుని అట్టూ ఇట్టూ గెంతసాగింది.

జయశీలుడు, సిద్ధసాధకుడితో, “సాధకా, ఆ భయంకర జంతువును మచ్చికచేసి ఆడి స్తున్నవాడు మరుగుజ్జు కాదు; మనలాంటి వాడే! అది ఏ జాతి జంతువైపుంటుంది?” అని, మరుగుజ్జురాణితో, “మహారాణీ! మీకు శత్రువులన్నావే, వాళ్ళు ఆ కనబడే భయం కరజంతువూ, దాని వెంటవున్న మనిషేనా?”

అని ప్రశ్నించాడు. ఆ ప్రశ్నతో రాణి కాస్త స్థిమితపడి, రథం దిగి జయశీల, సిద్ధసాధ కుల ముందుకు వచ్చి, “మహాకాయుల్లారా! మా శత్రువులు, కొండ అవతలవున్న మా జాతివాళ్ళే! కాని, వాళ్ళు తాము యక్షజాతి నుంచి ఉద్భవించామనీ, మాకన్న ఉన్నతుల మనీ అహంకరించి, మమ్మల్ని నాశనం చేయాలని చూస్తున్నారు,” అన్నది.

“అంత భయంకర ప్రాణిని మచ్చికచేసిన వాళ్ళు, మిమ్మల్ని ఏనాడో లొంగదీసుకుని వుండవలసిందే!” అన్నాడు సిద్ధసాధకుడు.

“మహాకాయుల్లారా! ఆ భయంకర జంతువు, నరవానరం. దానిచేత మా మీదికి రాళ్ళు విసిరిస్తున్నవాడు, మీలాంటి మనిషి. ఆ ఇద్దరూ పదీ పన్నెండు రోజుల క్రితమే, మా శత్రువులతో వచ్చి చేరారు,” అన్నది మరుగుజ్జురాణి.

రాణి మాట ముగించే లోపలే, నరవానరం ప్రశయభయంకరంగా అరిచి, రెండడుగులు ముందుకు వేసి ఎత్తి పట్టుకుని వున్న బండ రాయిని, కొండమీది నుంచి మరుగుజ్జుజాతి వాళ్ళకేసి బలంగా విసిరింది. – (ఇంకావుంది)