వ్యవస్థాపకులు
చి.నాగిరెడ్డి - చక్రపాణి

## ఉజ్వల భవిష్యత్తుకోసం

స్వాతంత్ర్యం పొందిన తరవాత గత యాబైఐదుసంవత్సరాలలో వివిధరంగాలలో మనదేశం ఎంతో ప్రగతిని సాధించింది. వ్యవసాయరంగంలోనేకాక, పారిశ్రామికరంగంలోనూ సత్వర అభివృద్ధిని సాధించింది. అంతరిక్ష, సమాచార, సాంకేతికుంగాలలో మనం సాధించిన ప్రగతి; అణ్వాయుధాల తయారీలో మనకున్న శక్తిసామర్థ్యాలు-వర్థమాన దేశాలనే కాకుండా అభివృద్ధి చెందిన దేశాలను సైతం అబ్బురపడేలా చేశాయి. ఇది మనమందరం గర్వించతగ్గ విశేషం!

అయితే, ఇలా ఒకవైపు సర్వతోముఖాభివృద్ధి స్పష్టంగా కనిపిస్తున్నప్పటికీ, మరోవైపు నిరుద్యోగం, పేదరికం, అధిక ధరలు, అల్లరులు జాతిని జలగల్లా పట్టి పీడిస్తున్నాయి. వీటన్నిటికీ కారణం ఏమిటి? కొందరి విపరీత స్వార్థం; దేశభక్తి లోపించడం; మహా న్నతమైన మన గత వైభవాన్ని మరిచిపోవడం. “నా ఇంటి చుట్టూ గోడలు లేపాలన్నదీ, కిటికీలను మూసుకుని కూర్చోవాలన్నదీ నా అభిమతం కాదు; ప్రపంచదేశాల సంస్కృతీ సుమవాయువులన్నీ నా ఇంట స్వేచ్ఛగా వీచాలి. అయితే, వాటి ఉధృతంలో నా కాళ్ళు నిలబడలేక కొట్టుకుపోవడం మాత్రం నాకిష్టంలేదు!” అన్నాడు మన జాతిపిత గాంధీజీ.

“మన సంస్కృతీ వారసత్వాలను దృఢంగా పరిరక్షించుకుంటూ, అభివృద్ధిచేసు కుంటూ మన ప్రత్యేకతను నిలబెట్టుకోవాలి!” అని పిలుపునిచ్చాడు స్వామి వివేకానంద.

దేశభక్తితో ప్రజలు పాటుపడితే సాధించరానిదంటూ ఏదీ ఉండదు. ఉదాహరణకు జపాన్, జర్మనీ దేశాలనే తీసుకుందాం. రెండవ ప్రపంచయుద్ధం చివర రెండు దేశాలు చిన్నాభిన్నమైపోయాయి. అయినా, కొద్దికాలంలోనే పూర్వస్థితిని సంతరించుకున్నాయి. కారణం - ఆ దేశ ప్రజల అకుంఠిత దీక్ష, పట్టుదల, దేశాభిమానం!

దేశమంటే మట్టికాదు; మనుషులు. అన్ని శక్తులకన్నా మానవశక్తే మహత్తరమైనది. స్వాతంత్ర్యదినోత్సవసందర్భంగా ఈ సత్యాన్ని మరొక్కసారి స్మరించుకుని, మనదేశాన్ని మరింత పటిష్ఠమైన దేశంగా తీర్చిదిద్దుకుంటూ, ఉజ్వల భవిష్యత్తుకోసం ముందుకు సాగుదాం!