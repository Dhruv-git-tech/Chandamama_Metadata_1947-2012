అసుర (దానవ) స్త్రీని మోహించి, ఇంద్రుడు అసురుల మధ్య స్త్రీల వెంట స్త్రీ రూపంలోనూ, పురుషుల వెంట పురుషుల రూపంలోనూ జీవించినట్టు ఒక చోట చెప్పి ఉన్నది!

ఇంద్రుడికి సన్నిహితులూ, సహ చరులూ మరుత్తులు. వీరు అతనికి అనేక సార్లు యుద్ధాలలో తోడ్పడ్డారు.

కొన్ని సందర్భాలలో ఇంద్రుడే సూర్యుడు అనే అభిప్రాయం కలుగుతుంది. ఒకప్పుడు తాను మనువు ననీ, సూర్యుడి ననీ ఇంద్రుడు అంటాడు.

ఇంద్రుడి గొప్పతనమూ, శక్తి అపరిమితంగా చెప్పబడ్డాయి. అతనికి దీటయిన వారు పుట్టలేదు, పుట్టబోరు. ఏదేవతా అతన్ని మించలేడు, అతనితో సరికూడా కాలేడు. అతని పరాక్రమం అనన్యం. అతని ఆజ్ఞలను వరుణుడూ, సూర్యుడూ కూడా పాలించి తీరాలి. ప్రపంచాని కంతకూ అతను అధిపతి. ‘శక్రుడు,’ ‘శచీవతుడు’ (శక్తివంతుడు) అనే

పదాలు ఇంద్రుడి పట్లనే ఎక్కువసార్లు చెప్పబడ్డాయి. కొద్దిచోట్ల అతను ‘అసురుడు’గా కూడా సంబోధించబడ్డాడు. (వేద కాలం ఆరంభదశలో అసురశబ్దం గౌరవవాచకమట! ఈ సంబోధన వరుణుడికీ, అగ్నికీ ఉండేది.)

సోమపానం చేసిన ఉత్సాహంలో, మరుద్గణాలను వెంటబెట్టుకుని ఇంద్రుడు వృత్తుణ్ణి ధ్వంసం చెయ్యటానికి పోతాడు. వృత్తుడు నీటికరువుకలిగించే రాక్షసుడు. వృత్తం అంటే కట్ట అనే అర్థం కూడా ఉన్నది. వృత్తుణ్ణి పాముగా కూడా చెబుతారు. అందుచేత ఇంద్రుడు నదుల అనకట్టలను ధ్వంసం చేసి, నదీజలాలను ‘విడుదల’ చేసినట్టు ఊహిస్తున్నారు. ‘జలాలకు అడ్డంగా ఉన్న’ వృత్తుణ్ణి ఇంద్రుడు వ జ్రాయుధంతో వీపునా, ముఖానా కొట్టేసరికి నిర్బంధంలో ఉన్న జలాలు స్వేచ్ఛగా ప్రవహించాయట! వృత్తుడు ఇంద్రుడితో యుద్ధం చేసినట్టు కనిపించదు.