మనపూర్వగాధలు - 26

పిసినారి కోరిన వరం!

వారణాసిలో లాలూసేర్ అనే ఒక వడ్డీవ్యాపారి ఉండేవాడు. ధనవంతుడేగాని అతడు పరమ పిసినారి. అతడి భార్య మంగూబాయి ఎప్పుడైనా తీర్థయాత్రకు వెళదామంటే సేర్ మండిపడి, “పరమశివుణ్ణే అవమానిస్తావా? నీకెంత ధైర్యం. ఎక్కడెక్కడి నుంచో రోజూ వేలాది మంది భక్తులు కాశీవిశ్వనాథుణ్ణి దర్శించడానికి ఇక్కడికి వస్తూంటే, పూర్వ జన్మలలో చేసుకున్న పుణ్యం ఫలితంగా ఇక్కడే పుట్టి నివాసముంటూన్న మనకు వేరొక తీర్థయాత్ర ఎందుకే వెరెర్మొహమా? నోరు మూసు క్కూర్చో,” అనేవాడు.

భర్తస్వభావం తెలిసిన భార్య మరినోరెత్తలేక పోయేది.

ఇలా ఉండగా శివరాత్రి వచ్చింది. మరుసటి రోజు తెల్లపారు జామున గంగానదిలో పుణ్య స్నానం చేయడానికి భక్తులు తండోపతండాలుగా వెళుతున్నారు. దానిని చూసిన లాలూసేర్ భార్య,

“మనమూ వెళ్ళి గంగాస్నానం చేసివద్దాం రండి. పుణ్యప్రదమైన రోజు కదా?” అన్నది ఎంతో కుతూహలంతో.

“అవును, పుణ్యప్రదమైన రోజే. తీర్థఘట్టానికి వెళితేచాలు. ‘మీకోసం ప్రార్థిస్తాను. మంత్రాలు చదువుతాను. కాసులివ్వండి, పాపాలు తొలగించు కోండి,’ అంటూ పూజారులు చుట్టుముడతారు. ఇదంతా నీకు తెలియనిది కాదుకదా?” అన్నాడు సేర్ విసుగ్గా.

అయినా భార్య పట్టుబట్టడంతో సేర్కు బయలుదేరక తప్పలేదు. నదీ తీరంలో ఎవరూ లేని చోటికే వెళ్ళి స్నానం చేయాలని భార్య వద్ద మాటతీసుకుని మరీ బయలుదేరాడు.

ఆ సమయంలో పార్వతీ పరమేశ్వరులు అదృశ్యంగా గంగాతీరంలో సంచరించ సాగారు. ప్రజల భక్తిశ్రద్ధలను కళ్ళారా చూసిన పార్వతీదేవి పరమానందం చెందింది. “ఈ భక్తుల కోరికను