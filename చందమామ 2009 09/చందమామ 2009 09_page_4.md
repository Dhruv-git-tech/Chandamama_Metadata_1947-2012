వేడుక సమయం!

“మార్పు ఒక్కటే మార్పులేనిది!” అన్నమాట ప్రస్తుత ప్రపంచంలో అక్షరసత్యంగా కనిపిస్తోంది. చందమామకూ ఇది వర్తిస్తుంది. పత్రికలోనూ, సంస్థలోనూ చోటు చేసుకుంటూన్న పలు మార్పులు మీరు చూస్తూనే ఉన్నారు.

మాజీ రాష్ట్రపతి భారతరత్న డా. సర్వేపల్లి రాధాకృష్ణన్ జన్మదినమైన సెప్టెంబర్ 5వ తేదీన ఉపాధ్యాయ దినోత్సవం జరుపుకుంటున్నాం. ఈ సందర్భంగా మన భవిష్యత్తుకు దారి చూపిన జ్ఞానజ్యోతులైన ఉపాధ్యాయులను కృతజ్ఞతతో స్మరించుకోవడం ప్రతి ఒక్కరి కర్తవ్యం!

ఇది పండుగల మాసం. నవరాత్రి ఉత్సవాలను దేశవ్యాప్తంగా జరుపుకుంటున్నాం. ముఖ్యంగా గుజరాత్, కర్ణాటక, మహారాష్ట్ర, బెంగాల్, తమిళనాడు, ఆంధ్ర రాష్ట్రాలలో దేవీనవరాత్రులను మరింత భక్తిశ్రద్ధలతో ఘనంగా జరుపుకుంటారు. జగన్మాత దుర్గాదేవి లోకకంటకుడైన మహిషా సురుణ్ణి సంహరించిందని చెప్పబడే విజయదశమితో దసరా ఉత్సవాలు పరిసమాప్తమవుతాయి. శ్రీరాముడు రావణాసురుణ్ణి సంహరించిన రోజు కూడా ఇదేనని చెబుతారు. చెడు మీద మంచి గెలుపుకు ఈ ఉత్సవాలు సంకేతాలు!

ముస్లింలు రంజాన్ ఈద్ ఈ నెలలోనే జరుపుకుంటారు. రోజంతా ఉపవాసముండే రంజాన్ ఇప్పుడే ముగుస్తుంది. నమాజ్‌లు, విందులు, బంధుమిత్రులను కలుసుకోవడం ఈ పండుగ విశేషాలు! పవిత్ర ఖురాన్ బహిర్గతమయింది కూడా ఈ నెలలోనే కావడం మరో విశేషం!

పండుగలు జరుపుకునే విధానంలో, ప్రేమాభిమానాలు వ్యక్తురచే పద్ధతులలో కాలక్రమేణా ఎన్నో మార్పులు చోటు చేసుకున్నాయి. కాని పండుగల గురించిన మన మనోభావాలు, ఆనందోత్సాహాలు మాత్రం అసలు మారలేదు. చెక్కుచెదరలేదు. అదే విధంగా చందమామ కూడా తన పాఠకులకు పాత కొత్త ప్రపంచాలను అన్వేషించే అవకాశాన్ని కలిగించే ప్రయత్నాన్ని నిరంతరం కొనసాగిస్తూనే ఉంటుంది.

పత్రికను మెరుగుపరచడానికి, మరింత ఆకర్షణీయంగా తీర్చిదిద్దడానికి నూతన అంశాలను ప్రవేశపెడుతూ పత్రికాభివృద్ధికి ఎప్పటికప్పుడు పాఠకుల అభిప్రాయాలను ఆహ్వానిస్తున్నాం. బాలలకు అత్యంత ప్రీతిపాత్రమైన పత్రికగా కొనసాగడానికి పాఠకుల ఆదరాభిమానాలే ప్రధానం అన్నది మరువరాని సత్యం!

సంపాదకుడు : ప్రశాంత్ ములేకర్