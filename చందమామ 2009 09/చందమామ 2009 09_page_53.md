తీరిన సందేహం!

ఒక సందేహనివృత్తి కోసం మూడు నెలలకు ముందు ఊరు వదిలిన సత్తెయ్య, అడవిమార్గం గుండా వెళుతూ, దారిపక్కన పండు ముదుసలి అయిన ఒక సాధువు స్ప్రహతప్పి పడి ఉండడం చూశాడు. ఒక్క ఉదుటున వెళ్ళి నీళ్ళు తెచ్చి ఆయన ముఖం మీద చల్లి, మిగిలినవి తాగించాడు. దాపుల నున్న చెట్ల నుంచి పళ్ళు కోసి తెచ్చి ఇచ్చాడు.

పళ్ళు తిని సాధువు కోలుకుని, “దేవుడు నిన్ను చల్లగా చూస్తాడు, నాయనా!” అన్నాడు.

“దేవుడనే వాడు ఎక్కడుంటాడన్న విషయం తెలుసుకోవడానికే ఊరు వదిలి పెట్టాను. ఒకరు చెప్పిన మాట ఒకరు చెప్పడం లేదు. కొందరేమో పరిహాసిస్తున్నారు. మరికొందరు లేదంటున్నారు. అసలు దేవుడనే వాడు ఉన్నాడా? ఉంటే ఎక్కడ ఉంటాడు?” అని అడిగాడు సత్తెయ్య.

సాధువు మందహాసిం చేస్తూ, “చాలా పెద్ద ప్రశ్నే అడిగావు. దానికి సమాధానం తెలుసుకునే ప్రయత్నంలోనే నేనిలా తయారయ్యాను. అది అనంత అన్వేషణ. ఇక అభిప్రాయాలా? వారివారి అనుభవాలనుబట్టి ఉంటాయి. రేపోమాపో రాలిపోయే పండుటాకును చెబుతున్నాను. నామటుకు దేవుడంటే ఎక్కడో ఉండడు. అణువణువునా ఉంటాడు. ఎదుటివారి మంచిని కోరుకునే ప్రతివ్యక్తి హృదయంలోనూ నిండుగా కొలువుంటాడు. ప్రాణాపదలో నన్ను నువ్వు కాపాడావు. నువ్వు నా పాలిటి దేవుడివే. ఎదుటి వ్యక్తిలోని మంచిని చూడగల ప్రతి ఒక్కరూ దేవుణ్ణి సందర్శించే వారే. అందులో ఎలాంటి సందేహమూ లేదు,” అన్నాడు.

సత్తెయ్య సాధువుకు నమస్కరించి, ఇన్నాళ్ళకు తన ప్రశ్నకు సమాధానం లభించినందుకు సంతోషిస్తూ తృప్తిగా తిరుగుముఖం పట్టాడు.

-కబ్జేని వేంకట కృష్ణారావు

కుంతలదేశంపై కదంబరాజు కుట్ర? telugu.chandamama.com ధారావాహికలు చదవండి