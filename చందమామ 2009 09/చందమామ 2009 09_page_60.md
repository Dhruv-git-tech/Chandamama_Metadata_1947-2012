రంగాచారి హస్తవాసిగల గొప్ప వైద్యుడు. వీలయినప్పుడల్లా రామాల్లయానికి వెళ్ళి భక్తులకు రామగాథను వీనులవిందుగా చదివి వినిపించేవాడు.

ఇలా ఉండగా ఒక సంవత్సరం రామనవమికి సీతారామ కల్యాణం జరపాలని గ్రామపెద్దలు నిర్ణయించారు. ఎవరికి తగ్గబాధ్యతలు వాళ్ళు చేపట్టారు. రంగాచారి కల్యాణ వేడుక కోసం అత్రంగా ఎదురు చూడసాగాడు.

రామనవమిరానే వచ్చింది. రంగాచారి వేకువజామునే లేచి స్నానజపాదులు ముగించి బయలు దేరబోతూండగా ఆయన భార్య అలివేలు బావిదగ్గర కాలుజారి పడింది. రంగాచారి బాధపడుతూ ఆమెకు పరిచర్యలు చేస్తూండగా వీధి తలుపు తట్టిన చప్పుడయింది. రంగాచారి తిరిగి చూశాడు.

“అయ్యా, నిండుగర్భిణి అయిన నా బిడ్డస్పృహ తప్పి పడిపోయింది. ఇరుగుపారుగు అందరూ రాములవారి కల్యాణం తిలకించడానికి వెళ్ళిపోయారు. మీరే నా బిడ్డను కాపాడాలి,” అంటూ ఒక మధ్యవయస్కుడు ఆయనకు చేతులెత్తి మొక్కాడు.

రంగాచారి మందుల సంచీతో వచ్చిన వ్యక్తివెంట నడిచాడు. అపస్మారకస్థితిలో పడివున్న గర్భవతి నాడి పరీక్షించి ఏదో మందు తాగించి, తలకేదో తైలం పట్టించాడు. కొంతసేపటికి ఆమెకు స్పృహ రావడమేగాక, మంత్రసాని పరిచర్యతో పండంటి మగబిడ్డను ప్రసవించింది.

అప్పటికే కల్యాణ ఘడియలు పూర్తి కావడంతో, “నాకు శ్రీరామ కల్యాణ వేడుక చూసే భాగ్యం లేకపోయింది కదా, నేనేం అపచారం చేశానో, క్షమించు దేవుడా!” అనుకుంటూ రంగాచారి ఇంటికి తిరిగి వచ్చాడు. అలసటతో అలాగే నడుం వాల్చాడు.

“నా కల్యాణ వేడుక చూడలేక పోయావని ఎందుకలా విచారిస్తావు? రెండు ప్రాణాలను కాపాడిన నువ్వు చేసిన ఉపకారమే నిజమైన కల్యాణ వేడుక. లోక కల్యాణానికి నీలాంటి వారే కావాలి!” అన్న శ్రీరాముడి మాటలు విని రంగాచారి ఉలిక్కిపడి లేచాడు. నిజమా, కలా అనుకుంటూ ఆయన సజలనయనాలతో చేతులు జోడించాడు.

- ఆరుపల్లి గోవిందరాజులు