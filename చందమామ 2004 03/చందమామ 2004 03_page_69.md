పసివాడి
న్యాయబుద్ధి

ఎదుటివాళ్ళు ఏదైనా రుచికరమైన పదార్థం తింటూంటే మనకు నోరూరడం సహజం. తింటూన్న వాళ్ళు అందులోంచి చిన్న ముక్క తీసి ఇస్తే ఎలా ఉంటుంది? ఎవరికైనా బాధగానే ఉంటుంది. అంతే కదా? అయితే, ఒక పసివాడు తన వద్ద ఉన్నదాన్ని సమంగా పంచి మిత్రుడికి ఇచ్చి తన న్యాయబుద్ధిని ఆరేళ్ళ ప్రాయంలోనే ప్రదర్శించాడు!

ఆ కుర్రాడు ఇంటి ముందు వాకిట్లో మిత్రుడితో కలిసి ఆడుకుంటున్నాడు. అప్పుడు ఆ కుర్రాడి తల్లి పళ్ళెంలో ఒక చపాతీ తీసుకుని వచ్చింది. తన కొడుకుతో పాటు ఇంకొక అబ్బాయి ఆడుకోవడం చూసిన ఆమె, చపాతీని రెండు ముక్కలుగా చేసింది. ఆ ముక్కలు రెండింటినీ కుర్రాడికిచ్చి, పెద్ద ముక్కను చూపుతూ, “ఇది నీకు, రెండవది నీస్నేహితుడికి. వెళ్ళి చేతులు కడుక్కుని వచ్చి తినండి,” అన్నది.

కుర్రాడు ఒక్క గెంతున వెళ్ళి చేతులు కడుక్కుని వచ్చి, పళ్ళాన్ని అందుకుని, అందులోని పెద్దముక్కను స్నేహితుడికిచ్చి, చిన్నముక్కను తను తినసాగాడు.

“ఎందుకలా చేశావు?” అని అడిగింది తల్లి ఆశ్చర్యంగా.

“స్నేహితుడంటే తోబుట్టుతో సమానం అని నువ్వేకదా చెప్పావు? అందువల్ల నాకన్నా పెద్దవాడైన ఈ స్నేహితుడు నాకు అన్నయ్య అవుతాడు. అవునా? అన్నయ్యకు పెద్దముక్క ఇచ్చి, చిన్నవాణ్ణయిన నేను చిన్నముక్కను తీసుకున్నాను. ఇందులో తప్పేమిటి?” అన్నాడు కుర్రాడు.

బిడ్డధర్మబుద్ధికి ముగ్ధురాలైన ఆ తల్లి, ఆప్యాయంగా వాణ్ణిదగ్గరికి పిలిచి, నొసట ముద్దుపెట్టింది!

ఆ కుర్రాడు పెరిగి పెద్దవాడైగొప్ప ఉపాధ్యాయుడుగా, బొంబాయి ఉన్నత న్యాయస్థానం న్యాయ ముర్తిగా పేరుగాంచాడు. ఆయనే యావద్భారత ప్రసిద్ధిగాంచిన మహాదేవ గోవింద రనదే!