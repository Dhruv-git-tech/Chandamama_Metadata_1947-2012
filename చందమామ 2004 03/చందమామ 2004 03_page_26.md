“అయ్యా, తమరు వెతుకుతూన్న మనిషి నాకు తెలుసు. కొన్నాళ్ళ క్రితం నేను అతనితో కలిసి పనిచేశాను కూడా. అతని పేరు ఫ్రిట్జ్!”

“ఏమిటీ? పరిహాసిస్తున్నావా?” అని అడిగాడు మానరింగ్ ఆశ్చర్యంతో.

“ఏమాత్రం కాదు. తమరు నా విడుదలకు ఏర్పాటు చేశారంటే, అతన్ని పట్టుకోవడానికి నా చేతనైన సాయం చేస్తాను,” అన్నాడు వాడు ఏమాత్రం తొణకుండా.

కొంతసేపు తీవ్రంగా ఆలోచించిన మానరింగ్, అతని కోరికను అంగీకరించాడు. అయితే, ఆ సంగతి బయట పెట్టకుండా, ఆ ఖైదీని గ్రీకు కన్సెలేట్‌కు వెంటబెట్టుకుని వెళ్ళి, అతడు గ్రీకు దేశస్థుడే అన్న సంగతి రూఢిచేసుకున్నాడు.

ఇప్పుడు గ్రీకు దేశస్థుడు కొన్ని నిబంధనలు పెట్టాడు. తను ఫ్రిట్జ్‌తో గొడవపడి ఎందుకు విడిపోవలసి వచ్చిందో వివరించాడు. అయినా, తనకు ఇప్పుడు సైన్యానికి సంబంధించిన కొంత రహస్య సమాచారం అందచేస్తేనే, ఆ మిషతో ఫ్రిట్జ్‌ను కలుసుకోవడం సులభమవుతుందని చెప్పాడు. అప్పుడే ఫ్రిట్జ్‌కు తన పట్ల నమ్మకం కుదరుతుందనీ, ఆపైన అతన్ని మంచిగా టర్కిష్ లైన్స్ నుంచి వెలుపలికి వచ్చి ఒక నిర్ణీత ప్రదేశానికి రమ్మనడానికి సాధ్యమవుతుందనీ, అప్పుడు సులభంగా పట్టుకోవచ్చనీ చెప్పాడు. మానరింగ్ సరేనని, తమకు హానికలిగించని కొంత సమాచారాన్ని అతనికి అందజేశాడు. ఆ తరువత అక్కడి నుంచి అతన్ని వదిలి పెట్టారు.

చెప్పిన మాట ప్రకారం గ్రీకుదేశస్థుడు చెప్పిన సమయానికి తిరిగివచ్చాడు. ఫలానా రోజు బ్రిటిష్ ఆక్రమిత ప్రాంతమైన ఫలానా చోటికి ఫ్రిట్జ్ వస్తాడని చెప్పాడు. బ్రిటిష్ సేనల

ఆక్రమణలో వున్న ఎండిపోయిన నదీ తీరంలోని ఒక మారుమూల ప్రదేశానికి అతడు వస్తాడనీ, గూఢ చారిని పట్టుకోవడానికి అదే అన్ని విధాలా సరైన ప్రదేశమనీ చెప్పాడు.

అతడు చెప్పిన స్థలానికి, చెప్పిన సమయానికి, “ఆహ! ఫ్రిట్జ్ పడ్డాడు నా వలలో!” అనుకుంటూ మానరింగ్ అమిత విశ్వాసంతో చేరుకున్నాడు. అప్పటికే గ్రీకు దేశస్థుడు అక్కడ గురుం పక్కన నిలబడివుండడం చూసి, ఆయన మరింత సంతోషించాడు. అంటే, మనిషి మాట నిలుపుకున్నాడన్న మాట! ఫ్రిట్జ్, ఒక అనుచరుడితో కలిసి బ్రిటిష్ ఆక్రమిత ప్రాంతంలో ఉన్నాడనీ త్వరలోనే వాళ్ళిటు రాగలరనీ అతడు చెప్పాడు. అక్కడ కాచుకుని ఉన్నప్పుడు వాళ్ళు మాటల్లో పడ్డారు. ఆ మాటల సందర్భంలో గ్రీకుదేశస్థుడు తనకూ, ఫ్రిట్జ్‌కూవున్న సన్నిహిత సంబంధానికి రుజువుగా కొన్ని లిఖితపూర్వక సాక్ష్యాలను చూపాడు.

“మీ దగ్గర ఆయుధం ఉన్నదా?” అని అడిగాడు ఉన్నట్టుండి గ్రీకుదేశస్థుడు.

“ఈ, ఉంది,” అన్నాడు అధికారి.