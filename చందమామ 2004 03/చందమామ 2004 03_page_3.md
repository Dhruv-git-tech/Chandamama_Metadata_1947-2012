# అబ్దుల్లా - తారామతి బారాదారి

17వ శతాబ్దంలో అబ్దుల్లా అనే సుల్తాను ఉండేవాడు. ఆయన గోల్కొండ సంస్థానాన్ని పరిసాలించిన కుతుబ్ షాహీ వంశానికి చెందిన ఏడవ తరం వాడు.

అబ్దుల్లాకు పట్టాభిషేకం జరిగినప్పుడు ఆయన వయసు పన్నెండేళ్ళే. ఆయన సుప్రసిద్ధమైన గోల్కొండ కోటలో ఉండేవాడు. బ్రహ్మాండమైన రాతి గోడలతో, లోపల అనేకమైన గదులతో, మంటపాలతో కోట నిర్మించబడింది. ఇక్కడి గోడలు, మార్గాలు పుట్టించే ప్రతిధ్వనుల సాయంతో సందేశాలను పంపడానికి, అందుకోవడానికీ వీలుగా కోట లోపల అద్భుత ‘శబ్దవిధానం’ రూపొందించబడి ఉండేది.

అబ్దుల్లా వినోద ప్రియుడు. కళాభిమాని. సంగీత సాహిత్యాల పట్ల ఆయనకు మక్కువ ఎక్కువ. నిజానికి ఆయన స్వయంగా కవితలు అల్లేవాడు. ఆయన రచించినవి ఎనభై గీతాలకు పైగా ఉన్నాయి!

ఆయన పాలనాకాలంలో చాలా ప్రతిభావంతురాలూ, అద్భుత సౌందర్యవతి అయిన ఒక యువతి ఉండేది. ఆమె చక్కగా పాడేది. హిందూమతానికి చెందిన ఆ యువతి పేరు తారామతి. ఆమె పాడే పాటలు వినడానికి

అబ్దుల్లా కుతూహలపడేవాడు. విని ఆనందించి, అభినందించేవాడు.

గోల్కొండ కోట చుట్టుపక్కల పచ్చటి చెట్టుచేమలు, సెలయేళ్ళు, ఫలవృక్షాలు, చిన్నకొండలు కనులపండువ చేసేవి. కోట కూడా ఒక కొండ మీదే ఉండేది. కోటకు ఒకమైలు దూరంలో మరొక చిన్న కొండమీద పన్నెండు ప్రవేశ ద్వారాలతో ఒక అందమైన భవనాన్ని సుల్తాను నిర్మించాడు అందమైన పన్నెండు ప్రవేశ ద్వారాలు ఉండడం వల్ల దానికి బారాదారి అనే పేరు వచ్చింది. సుల్తాను ఆ భవనాన్ని తారామతికి బహాకరించాడు. అక్కడి నుంచే ఆమె గానం చేసేది. తలుపులు తెరవబడి ఉండడం వల్ల ఆ భవనం ఎప్పుడూ చల్లగా ఉండేది. మృదుమధుర కంఠస్వరంతో తారామతి ఆలపించే గీతాలు-కోటలో కూర్చున్న సుల్తాను చెవులకు సోకి అనందం కలిగించేవి. ఆమె పాడడానికనే ఆయన ప్రత్యేకంగా గీతాలు రచించేవాడు. ఆమె ఆభవనంలో తన అద్భుత కంఠస్వరంతో ఆలపించేది. అందువల్ల ఆ భవనానికి తారామతి బారాదారి అనే పేరు వచ్చింది!