ఇంటికి వెళ్ళి, వారింటి నుంచి ఒక వజ్రాన్ని తస్కరించి తెచ్చి, గౌరి తడిపి ఉంచిన మట్టిలో వేసింది.

గౌరి లోపలికి వెళ్ళి, బొమ్మల ఆచ్చులలో నుంచి ఏనుగు బొమ్మ చెయ్యటానికి పనికి వచ్చేవి ఏరి తెచ్చుకునే సమయంలో ఈ పని జరిగిపోయింది.

తాను కలిపి పెట్టిన మట్టిలో మణి ఉన్న సంగతి గౌరి గమనించనే లేదు. ఆమె ఆ మట్టితో ఏనుగు బొమ్మ తయారు చేసి, అచ్చు నుంచి తీసి ఆరబెట్టింది. మర్నాడు ఉదయం దానికి రంగులు వేసి మళ్ళీ ఆర బెట్టింది. ఆ మర్నాడు ఆమె ఆ ఏనుగు బొమ్మను జమీందారు ఇంటికి తీసుకుపోయి, కొనమని వేడుకున్నది.

జమీందారు పిల్లలు ఆ బొమ్మ కావాలన్నారు. జమీందారు దాన్ని కొని, గౌరి చేతిలో ఒక రూపాయి పెట్టి పంపేశాడు. అప్పటికే వజ్రం పోయిన సంగతి తెలిసి

జమీందారు చాలా ఆందోళన పడుతున్నాడు. దొంగ దొరకలేదు. ఆందరు నౌకర్లనూ, అన్ని ప్రదేశాలనూ సోదా చేశారు, కాని లాభంలేకపోయింది.

ఇంతలో జమీందారు పిల్లలు ఏనుగు బొమ్మతో ఆడుకుంటూ ఉండగా, అది కాస్తా ఎవరి చేతి నుంచో కందపడి పగిలింది. ఆ పగిలిన ఏనుగు ముక్కలలో పోయిన వజ్రం దొరికింది.

జమీందారు గౌరిని పిలిపించి, ఆమెను దొంగగా నిర్ణయించటానికి ప్రయత్నించాడు. కాని గౌరి రెండు రోజులుగా ఇల్లు కదల లేదని రుజువయినాక ఆమెకు కొంత బహుమానం ఇచ్చి పంపేశాడు.

అది మొదలు గౌరి బొమ్మలు తయారు చెయ్యటంలో నైపుణ్యం సంపాదించి, తననూ తల్లినీ కూడా పోషిస్తూ వచ్చింది.

ఆరణ్యంలో ఉండే రెండు భూతాలకూ పిశాచజన్మ నుంచి విముక్తి లభించలేదు.