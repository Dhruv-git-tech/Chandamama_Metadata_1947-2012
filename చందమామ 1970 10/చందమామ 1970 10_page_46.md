బెడదవచ్చిపడ్డందుకు కిశోరుడు విచారించాడు. ఈసారి తప్పక ఆ సర్పాన్ని నాగ లోకానికి పంపెయ్యాలని నిశ్చయించుకుని, అతను నూరు యోజనాలూ ప్రయాణించి రాజుండే చోటు చేరుకున్నాడు.

రాజకుమార్తె అందలంలో చెలికత్తెలతో సహా వనవిహారానికి పోతుంటే, అకస్మాత్తుగా మహాసర్పం దారి కడ్డువచ్చి, రాజకుమార్తెనూ, బోయీలనూ, అందలాన్ని, చెలికత్తెలనూ కూడా తీసుకుపోయినగరం వెలుపల ఉన్న కొండగుహకు చేర్చిందని కిశోరుడు తెలుసుకున్నాడు.

రాజు సర్పాన్ని చంపటానికి సైనికులను పంపితే వారు, అది ఊదిన మంటలకు తట్టుకోలేక పారిపోయివచ్చారట.

సర్పం ఉండే చోటికి దారి తెలుసుకుని కిశోరుడు ఒంటరిగా బయలుదేరి వెళ్ళాడు. అతని అలికిడి విని సర్పం గుహ నుంచి భయంకరంగా మంటలు కక్కుతూ అతని మీదికి వచ్చింది.

కిశోరుడు గరుత్మంతుడి ఈక పైకి తీసి, “నా మీద ఎదురుతిరిగేదాకా వచ్చిందా నీ సంగతి?” అన్నాడు.

“రాజకుమారుడల్లే తయారయావు. అందుచేత నిన్ను గుర్తించలేదు, కిశోర్.

నా కోసం ఇంతదూరం వస్తావనీ అనుకోలేదు.” అన్నది సర్పం.

“ఇంతకూ ఆ రాజకుమార్తెనూ, మిగిలిన వాళ్ళనూ ఏం చేశావు?” అన్నాడు కిశోరుడు కోపంగా.

“ఏమీ చెయ్యలేదు, కిశోర్. ఒంటరిగా ఉండలేక తోడు తెచ్చుకున్నాను. చూడు, కిశోర్. రాజకుమార్తె రవ్వలాటి పిల్ల. నువు తీసుకుపోయి పెళ్ళాడు. నువు సన్ను పంపెయ్యనందుకు నేను చేసే ప్రత్యుపకారం ఇదే!” అన్నది సర్పం.

“అయితే నువు నాగలోకానికి తిరిగి పొవా?” అన్నాడు కిశోరుడు.