కిశోరుడు చీకటిలో తడువుకుంటూ ఆ బిలం వెంట దిగిపోయాడు. పోయినకొద్దీ వేడి జాస్తి అయింది. అయినా లక్ష్యపెట్టక కిశోరుడు ఇంకా కిందికి దిగిపోయాడు. కొంతసేపటికి దిగువన కాంతి కనబడింది. అది మంటల కాంతి. ఆ మంటలున్న లోకంలోకి కిశోరుడు అడుగుపెట్టాడు.

అక్కడ అతని కొక వింతమనిషి కనబడి, 'ఎవరు నువు? భూలోకంలో వాడివి లాగున్నావు. ఈ లోకాని కెందుకు వచ్చావు?' అని అడిగాడు.

'నాకు కిందిలోకాలన్నీ చూడా లనిపించింది. వచ్చాను,' అన్నాడు కిశోరుడు.

"రావటం వచ్చావు గాని, తిరిగి ఎలా వెళతావు? అది సాధ్యం కాదు," అన్నాడు వింతమనిషి.

"ఆ విషయం నాకు విచారం లేదు. నాకు ఏ లోకమైనా ఒకటే. దిగువ లోకాలన్నీ చూడటం ఎలాగో తమకు తెలిస్తే చెప్పండి," అన్నాడు కిశోరుడు.

వింతమనిషి తన కాలిచెప్పలు కిశోరుడి కిస్తూ, "ఇవి తొడుక్కుంటే నీకు అధో లోకాలకు వెళ్ళే శక్తి వస్తుంది. కాని నువు పైకి రావటానికి ఇవేమీ ఉపకరించవు." అని చెప్పాడు.

కిశోరుడు సంతోషంగా ఆ చెప్పలు తొడుక్కున్నాడు. వెంటనే అతనికి వేడివల్ల బాధ లేకుండా పోయింది, అతను ఆ లోకమంతా చూశాడు. చాలామటుకు అది కూడా భూలోకం లాగే ఉంది.

అక్కడి నుంచి కిశోరుడు కింది లోకానికి దారి అడిగి తెలుసుకుని, ఆ లోకానికి దిగి పోయాడు. అక్కడ మనుషులు ఇంకా తక్కువగా ఉన్నారు. ఒక్కొక్క లోకమే చూసుకుంటూ, ఆకలి వేసినప్పుడు ఎవరినన్నా తిండి యాచించి, వారు పెట్టినది తింటూ, చివరకు కిశోరుడు నాగలోకానికి చేరుకున్నాడు.