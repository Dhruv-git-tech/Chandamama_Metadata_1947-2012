అతిగారాబం

ఒక గ్రామంలో ఒక గృహస్తుకు ముగ్గురు ఆడపిల్ల లుండేవాళ్ళు. తల్లిదండ్రులు వాళ్ళను గారాబంగా పెంచి, పెళ్ళిళ్ళు చేసి, ఒకే రోజు ముగ్గురినీ అత్తవారిళ్ళకు పంపేశారు.

కాని మర్నాటి ఉదయానికల్లా పెద్ద కూతురు ఏడ్చుకుంటూ పుట్టింటికి తిరిగి వచ్చింది. తల్లీ, తండ్రీ ఆమెను ఓదార్చి, ఆమె ఏడుపుకు కారణం అడిగారు.

"నిన్న సాయంకాలం నేనూ, నా భర్తు మునగచెట్టు కింద కూర్చుని మాట్లాడు కుంటూండగా, గాలికి ఒక మునగపువ్వు రాలి నా మీద పడింది. అది చూసి కూడా నా భర్త, 'దెబ్బేమైనా తగిలిందా?' అని మాటవరసకైనా అడగలేదు. అంత నిర్లక్ష్యమైన భర్తతో ఎవతె మాత్రం ఎలా కాపరం చేస్తుంది? అందుకనే వచ్చేశాను," అన్నది పెద్దకూతురు.

మధ్యాన్న మయేసరికల్లా రెండోకూతురు మూతిముడుచుకుని హడావిడిగా పుట్టింటికి వచ్చేసింది.

"ఏమమ్మా, వచ్చేశావేం?" అని తల్లిదండ్రులు అడిగారు.

"చూడమ్మా! ఈ ఉదయం నేను మజ్జిగ చిలికి వెన్న తీసి ముద్ద చేస్తుంటే, వెన్నముద్ద కాస్తా నా కాలి మీద పడింది. నా భర్త ఆక్కడే ఉండి కూడా, 'కాలికి గాయం తగిలిందా?' అని చూడలేదు. అంత పట్టించుకోని మనిషితో ఎలా కాపరం చెయ్యటం?" అన్నది రెండోకూతురు.

ఆ సాయంకాలాని కల్లా మూడోకూతురు ధుమధుమ లాడుతూ, మూటా ముల్లేతో సహా పుట్టిల్లు చేరుకున్నది.

"నువ్వు బయలుదేరి వచ్చావా! నీకేం కష్టం వచ్చింది, తల్లీ?" అని తల్లిదండ్రులు ఆమెను అడిగారు.