రాజుగారి పుణ్యం

కనకగిరిని పరిపాలించే కమలాకరుడు గొప్ప కళాప్రియుడు, భోజనప్రియుడు. ఆయన ఆస్థానంలో అనునిత్యం సంగీత కచ్చేరీలూ, నృత్యకార్యక్రమాలూ, పండితసభలూజరుగు తూండేవి. ఆయన తీరిక చేసుకుని అప్పుడ ప్పుడూ మారువేషంలో రాజధానికి దాపుల నున్న అడువిలో ఒంటరిగా తిరుగుతూ, ప్రకృతి అందాలను తిలకిస్తూ, వివిధరకాల పక్షుల కిలకిలారావాలను వింటూండేవాడు.

అడవిదారిలో నగరానికి కొంచెం పెడగా, ఒకపాతకాలపు చిన్నపూరిల్లున్నది. రాజుగారు అటుమైపుగా అడవిలోకివెళ్ళేప్పుడు, ఆఇంట్లో నుంచి కమ్మటి వంకాయ ఇగురు వాసన గుప్పున కొట్టి, ఆయన జిహ్వచాపల్యానికి గురయ్యేవాడు.

ఆయన రోజూ తన భవనంలో, పంచభక్ష్య పరమాన్నాలతో విందుభోజనం ఆరగిస్తున్నా, వంటకాలకు అంతఅద్భుత్మైనవాసనఏనాడూ ఎరగడు. ఆఇంట ఎలాగైనా ఒకసారి భోజనం చేయాలని, ఆయనకు కోరికగా వుండేది.

ఒకరోజు మధ్యాహ్నం రాజు మారుమేషంలో, ఆ ఇంటి తలుపు తట్టాడు. వెంటనే ఒక బక్కచిక్కిన పేద ముత్తయిదువు తలుపు తీసి, “ఎవరు బాబూ, ఇంత ఎండన పడి వచ్చారు! ఏం కావాలి?” అని అడిగింది.

రాజు ఏమాత్రం తొణక్కుండా, “పరదేశిని, ఆకలిగొని వున్నాను. ఈపూటకింత భోజనం పెడతారా?” అన్నాడు.

“అయ్యో, ఇప్పుడే మా భోజనాలు అయి పోయాయి. అయితేనేం? ఆకలిమీద వచ్చారు. ముందు లోపలికి రండి,” అన్న దామె. ఆమె పేరు అలివేలు.

రాజుగారు లోపలికి వెళ్ళి, ముందు గదిలో ఒక పాతకాలపు కుర్చీలో కూర్చున్నాడు. అలివేలు, ఆపక్కనే చాపమీద నిద్రపోతున్న భర్త పరమేశాన్ని తట్టి లేపుతూ, “వేళకాని వేళలో ఒక పరదేశీ వచ్చాడు. ఆకలిమీద వున్నాడు పాపం! లేచి వెళ్ళి ఇంత వంకాయ ఇగురు చేసి నాలుగు జొన్నరొట్టెలు కాల్చు,” అని చెప్పింది.