యోగి మందహాసంచేసి, “నీకెంతమంది సంతానం, నాయనా?” అని అడిగాడు.

“నలుగురు, స్వామీ! ఇద్దరు మగపిల్లలు, ఇద్దరాడపిల్లలు,” అని చెప్పాడు దేవయ్య నిర్లిప్తంగా.

“వాళ్ళందరినీ ప్రేమగానే పెంచి పెద్ద చేశావా?” అని ప్రశ్నించాడు యోగి.

“చిత్తం, స్వామీ! అలాగే పెంచాను,” అన్నాడు దేవయ్య.

“అలాగా, సరే! వాళ్ళంతా ఇప్పుడెలా వున్నారు? ఎక్కడెక్కడ వున్నారు?” అని అడిగాడు యోగి.

“ఏంచెప్పమంటారు, స్వామీ! మేమూ, మా తల్లీ, తండ్రీ చూపిన అతిగారాబం కారణంగా, పెద్దవాడికి చదువు అబ్బలేదు గాని, అన్ని దుర్వ్యసనాలూ అలవడ్డాయి. పదహారేళ్ళు నిండకుండానే దోపిడీదొంగల ముఠాలో చేరిపోయాడు. ఒక షాహుకారును హత్యచేసి ఎటో పరారీ అయ్యాడు. ఈనాటి వరకూ వాడి జాడ లేదు,” అన్నాడు దేవయ్య ఎంతో విచారంగా.

“రెడోకొడుకు?” అని ప్రశ్నించాడు యోగి.

“స్వామీ! వాడు బాగా చదువుకున్నాడు. పట్నంలో ఉద్యోగం చేస్తూ, నాకు నెలనెలా కొంత డబ్బు పంపేవాడు. మాకు తెలియకుండానే, ఎవరో కలవారి ఇంటిపిల్లను ప్రేమించి పెళ్ళిచేసుకున్నాడు. ఆ తర్వాత పూర్తిగా మారిపోయాడు. ఏడాదికి ఒక్కసారి మాత్రం చుట్టపుచూపుగా మచ్చి చూసి పోతూంటాడు,” అన్నాడు దేవయ్య.

“సరే, కూతుళ్ళసంగతేమిటి?” అని ప్రశ్నించాడు యోగి.

“పెద్దమ్మాయికి మేం ఎంతపోరినా చదువు సంధ్యలపట్ల ఆసక్తివుండేది కాదు. సరి పోనీలే అనుకుంటే, దానికి పదహారేళ్ళ వయసులో పెద్దజబ్బుచేసి, ఎలాంటిమందులకూ నయం కాక, నూరేళ్ళు నిండిపోయాయి,” అన్నాడు దేవయ్య బాధగా.