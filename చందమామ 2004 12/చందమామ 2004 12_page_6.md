వ్యవస్థాపకులు
చి. నాగిరెడ్డి - చక్రపాణి

జీవితానికి పునాది!

డిసెంబర్ నెలలో ప్రపంచ ఎయిడ్స్ దినం, బానిసత్వ నిర్మూలన దినం, వికలాంగుల దినం, మానవహక్కుల దినోత్సవం, అంతర్జాతీయ ప్రవాసుల దినం అంటూ పలు అంతర్జాతీయ దినోత్సవాలను జరుపుకుంటున్నాం.

మానవ హక్కులను కాపాడడం; ప్రతి ఒక్కరూ తమ కనీస అవసరాలు సమకూర్చుకుంటూ, సగౌరవంగా జీవించడానికి అనువైన పరిస్థితులను కల్పించడంతో పాటు, తమ వాళ్ళందరూ ప్రశాంతంగా జీవిస్తున్నారన్న విశ్వాసాన్ని అందరిలో కల్గించడమే ఈ దినోత్సవాల ఉమ్మడి లక్ష్యం!

అలాంటి ఆదర్శ పరిస్థితులు హఠాత్తుగా పుట్టుకురావన్న సంగతి అందరికీ తెలిసినదే. అందుకు ఎంతో పాటు పడాలి. సంఘ సంక్షేమ శాఖల ద్వారా ప్రభుత్వాలు చేపట్టే సంక్షేమ పథకాలు విజయవంతం కావాలంటే - స్వచ్చంద సేవా సంస్థలు, మానవతా దృక్పథం కల వ్యక్తులు కలిసికట్టుగా కృషి చేయాలి.

ఇలాంటి సంస్థలు - వివిధ కారణాలవల్ల బడికి వెళ్ళలేని పసిపిల్లలకు ప్రాథమిక విద్యను నేర్పే పథకంతోనే తమ సేవాకార్యక్రమాలను ప్రారంభిస్తున్నాయి. అలాంటి పిల్లలకు విద్యనం దివ్వగలిగితే సగం సమస్య పరిష్కారమయినట్టే. ఎందుకంటే ఏది సాధించాలన్నా విద్య చాలా అవసరం. విద్య జీవితానికి పునాదివంటిది.

బాలబాలికలకు విద్యనేర్పడం చాలా నిరాడంబరంగా ప్రారంభించి, ఈ దిశలో త్వరిత పురోగతిని సాధించిన సంస్థలు మనదేశంలో చాలా ఉన్నాయి. సరికొత్త బోధనా పద్ధతులను అనుసరించడమే ఈ విజయానికి ముఖ్యకారణం.

సంవత్సరం ముగుస్తూన్న ఈ తరుణంలో బాలబాలికలందరూ బడికి రావాలనీ, బాగా చదువుకోవాలనీ మనసారా కోరుకుందాం. అది సాకారం కావడానికి మనవంతు కృషిచేద్దాం.

సంపాదకుడు : విశ్వం

Visit us at : http://www.chandamama.org