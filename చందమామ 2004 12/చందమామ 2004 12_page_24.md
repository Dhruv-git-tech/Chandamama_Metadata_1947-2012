విదేశపూర్వగాథలు (ఇరాక్)

పాటపాడే బంగారుపక్షి!

వెయ్యేళ్ళ క్రితం వరకు ఇరాక్‌లోని ఒక కీకారణ్యం మధ్యనుంచి అద్భుతమైన పాట వీనుల విందు చేసేది. రాజు తన పరివారంతో నదీ తీరం చేరి పాటను ఆలకించేవాడు. అంతేగాని, నదిని దాటి ఆవలికి వెళ్ళేవాడు కాదు. అలా వెళితే ఆ పాట పాడే బంగారు చెట్టు మీది బంగారు పక్షి ఎటైనా ఎగిరిపోగలదని ఆయన అనుమానం. అద్భుతగానం చేసే ఆ అపూర్వ పక్షి ఆ అరణ్యమధ్యానికి వచ్చిన పూర్వగాథను ఇప్పుడు తెలుసుకుందాం:

ఒకానొకప్పుడు ఆ ప్రాంతాన్ని పాలించిన రాజుకు ఆరుగురు రాణులూ, ఒక్కొక్క రాణికి ఒక్కొక్క కుమారుడూ ఉండేవారు. రాజుకు ఈ ఆరుగురు కుమారులేకాకుండా ఏడవ కుమారుడు కూడా ఉండేవాడు. అతడు మాత్రం ఒక అడవిలో పుట్టి పెరిగాడు.

రాజు స్వయంగా మంచి వేటగాడు. తను వేటాడి చంపిన లేడి మాంసం తినడం అంటే ఆయనకు మహామక్కువ. అందువల్ల రాజు తెచ్చే లేడి మాంసాన్ని రాణులే స్వయంగా వండి వడ్డించేవారు. ఒకసారి భోజనం చేస్తూండగా తన రాణులలో ఎవరు అందరికన్నా బాగా వంట చేస్తారో తెలుసుకోవాలన్న ఆసక్తి రాజుకు కలిగింది. “నేను అడవికి వెళ్ళి ఒక లేడిని వేటాడి తెస్తాను. ఆ మాంసాన్ని ఆరు భాగాలు చేసి, పంచుకుని విడి విడిగా వంట చేయండి. మీలో అందరికన్నా బాగా వంట చేయగల వారెవరో చూడాలి!” అని చెప్పి, మరునాడు

తెల్లవారగానే అడవికి వేటకు బయలుదేరాడు. అయితే, ఆ రోజున ఒక్క లేడికూడా ఆయన కంటబడలేదు. సూర్యుడు పడమర దిశకు వాలాడు. రాజులో ఓర్పు నశించసాగింది. తను అధిరోహించిన గుర్రాన్ని అదిలించి వేగంగా పరిగెత్తించాడు. చాలా దూరం వెళ్ళాడు. సూర్యా స్తమయం కాబోతోంది. అప్పటికీ లేడి కనిపించ లేదు. ఒక భవనం కనిపించింది. అక్కడ ఒక అందమైన యువతి ఏకాంతంగా కూర్చుని వుంది. అంత అందమైన యువతిని రాజు అంతవరకు చూడలేదు.