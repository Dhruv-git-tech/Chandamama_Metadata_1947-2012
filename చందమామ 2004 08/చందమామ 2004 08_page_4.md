వ్యవస్థాపకులు
చి. నాగిరెడ్డి - చక్రపాణి

గిరిజన భాషలో చందమామ

చందమామ త్వరలో సంథాలి గిరిజన భాషలో వెలువడనున్నదని తెలియజేయడానికి సంతోషిస్తున్నాం. ఇప్పటికే మన పత్రిక పన్నెండు భాషలలో వెలువడుతూన్న విషయం పాఠకులకు తెలిసినదే.

గత మేమాసంలో శతజయంతి ఉత్సవాలు జరిగిన, గురు గోమ్కే పండిట్ రఘునాథ్ మూర్చు అభివృద్ధిచేసిన 'ఒల్చికి' లిపిలో 'చందొమామొ' ను తీసుకురావడానికి ఏర్పాట్లు జరుగుతున్నాయి. సెప్టెంబర్లో తొలిసంచికవెలువడనున్నది. ఒరిస్సా, పశ్చిమ బెంగాల్, జార్జండ్, బీహార్, అస్సాం ఈ ఐదు రాష్ట్రాలలో విస్తరించి దాదాపు కోటి మంది సంథాలి ప్రజలు నివసిస్తున్నారు. 'చందొమామొ' ఏకైక పిల్లల పత్రిక కావడం విశేషం!

యాభైయేడేళ్ళ క్రితం చందమామ తెలుగు, తమిళ భాషలలో ప్రారంభించబడింది. ఇతర భాషలలో కూడా కావాలన్న పాఠకుల కోరిక మేరకు, క్రమేణా వివిధ భాషలలో ప్రచురణ ప్రారంభమయింది. చందమామ వ్యవస్థాపకులైన శ్రీ బి. నాగిరెడ్డిగారు, శ్రీ చక్రపాణిగారు దార్శనికులు. భారతీయ సాంస్కృతిక సంపదను పసిహృదయాల చేరువకు తీసుకు వెళ్ళాలన్న వారి ఉదాత్త ఆశయం కారణంగానే - విభిన్న భాషలు మాట్లాడే భారతదేశ ప్రజలను ఒకటిగా కలిపే సాహితీసేతువుగా చందమామ రూపుదిద్దు కున్నది. ప్రస్తుతం చందమామను ఒక గిరిజన భాషలో కూడా తీసుకువస్తూ, ఆ మహానీయుల మధుర స్మృతికి శ్రద్ధాంజలి ఘటిస్తున్నాం!

యువహృదయాలలో పఠనాసక్తిని పెంపాందించాలంటే, వారికి మాతృభాషలో విజ్ఞాన వినోదాత్మకమైన కథలను, విశేషాలను అందజేయాలన్న ఏకైక లక్ష్యమే-చందమామ ఇన్ని భాషలలో వెలువడడానికి కారణం!

సంపాదకుడు : విశ్వం

Visit us at : http://www.chandamama.org