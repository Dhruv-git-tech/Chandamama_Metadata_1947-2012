ఆదిశేషయ్య ఒక్కగానొక్క కూతురు మేధ వివాహం చేయదలిచి ఆమెతో ప్రస్తావించాడు.
‘నాకు తగినవారు అనుకున్న ఓ ఇద్దరిని మీరే ఎంపిక చేయండి. వారిలో ఒకరిని తప్పక
వివాహమాడతాను,’ అన్నది మేధ. ఆదిషేషయ్య చుట్టు పక్కల గ్రామాలన్నీ గాలించి, సుజ
యుడు, అజయుడు అనే ఇద్దరిని ఎంపిక చేశాడు.

సుజయుడు తండ్రి తదనంతరం కూర్చుని తిన్నా తరగనంత సంపదకు వారసుడై సకల భోగభాగ్యాలను అనుభవిస్తూ కాలం గడుపుతున్నాడు. ఇక అజయుడు కళను నమ్ముకుని తను చిత్రించిన చిత్రపటాలను అమ్ముకోగా వచ్చిన డబ్బుతో జీవనం గడుపుతున్నాడు.

ఆదిషేషయ్య, కూతురితో ‘సుజయుడు స్థితిమంతుడు. నీ జీవితం ఆనందంగా సాగి పోతుంది. నువ్వు ఊ అంటే అతడే నాకు కాబోయే అల్లుడు,’ అన్నాడు.

మేధ తల అడ్డంగా ఊపుతూ, ‘మీకు తగిన అల్లుడు అజయుడు నాన్నా,’ అంది.
‘సుజయుడు స్థితిమంతుడే అయినా కూర్చుని తింటే ఆ సంపద తరిగి పోవచ్చు. ఆపై ప్రయత్నించినా కష్టపడలేడు. దాంతో నా జీవితం ఇబ్బందుల్లో పడుతుంది.’ అంది మేధ. ‘అజయుడిని చేసుకుంటే మొదటినుండే కష్టాలు పడాల్సిస్తుంది కదా తల్లీ,’ అన్నాడు ఆదిషేషయ్య.

‘లేదు నాన్నా.. అజయుడు మంచి చిత్రకారుడు. తగు ప్రోత్సాహాన్నందిస్తే మరింత నేర్పుగా చిత్రించగలుగుతాడు. అతడి చిత్రాలకు మంచి గిరాకీ ఏర్పడుతుంది. దానితో డబ్బు కూడుతుంది. అంతే కాదు.. కళాకారుడు సున్నిత హృదయుడై ఉంటాడు. అతడు తన భార్యను కళా హృదయంతో ఆరాధిస్తాడే తప్ప ఎన్నడూ నొప్పించడు,’ అంది మేధ.

ఆదిషేషయ్య కూతురి ఆలోచనా తీరుకు అబ్బురపడుతూ అజయుడినే అల్లుడుగా ఖాయం చేసుకున్నాడు.

- జొన్నకూటి మార్టిన్ ఫిన్లె