పూర్వం కోసల సామ్రాజ్యాన్ని చంద్ర గుప్తుడనే చక్రవర్తి పరిపాలిస్తూ ఉండేవాడు. కోసల సామ్రాజ్యం ఎంత విశాలమైనదో అంత సంపన్నమైనది కూడా. సహజసంప దలు సమృద్ధిగా ఉన్న ప్రాంతం కావడమూ, ప్రజలంతా కష్టించి పనిచేసే తత్వం గల వారు కావడమూ చేత ఆ రాజ్యం దినదినా భివృద్ధి చెందుతూ ఉండేది.

అంత పచ్చగా ఉన్న సామ్రాజ్యం మీద, అక్కడి ప్రజలు సృష్టించుకున్న సంపద మీదా పొరుగు రాజ్యాల కన్ను ఉండటం, అలాంటి వాళ్లు శత్రువులుగా పరిణమించడం సహజం. తమ రాజ్యానికి ఎంత మంది శత్రువులు ఉంటారో తెలిసిన చంద్ర గుప్తుడు, రాజ్య పరిరక్షణ విషయంలో ఎప్పుడూ ఏమరుపాటుగా ఉండడు.

అందువల్లనే ఆ రాజ్యానికి పటిష్టమైన సైనిక వ్యవస్థ, లక్షల సంఖ్యలో సైన్యమూ ఉన్నారు. ఎప్పుడూ యువరక్తంతో సైన్యం ఉరకలేస్తూ ఉండేలా ఎప్పటికప్పుడు నవ యువకులని సైన్యంలో చేర్చుకోవడమూ, వాళ్లకి చక్కగా అన్ని విషయాల్లోనూ శిక్షణ ఇచ్చి సుశిక్షితులైన సైనికులుగా తయారు చేయడమూ జరుగుతూ ఉంటుంది.

నిజానికి, ఆ బలమైన సైనిక వ్యవస్థని చూసే, ఏ శత్రురాజ్యమూ కోసల రాజ్యం మీదికి దండెత్తే సాహసం చేయడం లేదు. అందువల్లనే చాలా ఏళ్లుగా ఆ రాజ్యం యుద్ధం ఎరుగదు. రోజులలా గడుస్తూ ఉండగా ఒకనాడు వేగులు వాళ్ళు తెచ్చిన సమాచారం కోసల సామ్రాజ్యం మొత్తాన్ని ఒక్కసారిగా వణికించింది.

విజయవర్ధనుడనే రాజు ఒకడు తన అపార సైన్యంతో విశాల భరతఖండం మొత్తాన్ని తమ పాదాక్రాంతం చేసుకోవాలనే ఏకైక లక్ష్యంతో ఒక్కో రాజ్యాన్ని జయించు కుంటూ ప్రస్తుతం కోసల రాజ్యం దిశగా సాగుతూ వస్తున్నాడని, ఇంతవరకూ అతని చేతిలో ఓటమి పాలయిన వాళ్లూ, యుద్ధం చేయకుండా లొంగిపోయిన వాళ్లూ తప్ప, అతనిపై గెలిచిన వాళ్లు ఒక్కరూ లేరనీ, వేగులు తెచ్చిన సమాచారం.

దాంతో రాజ్యమంతా అప్రమత్తమైంది. ముంచుకొస్తున్నది యుద్ధం గనుక, యుద్ధ ప్రాతిపదిక మీద సకల ముందు జాగ్రత్త చర్యలూ తీసుకోవడానికి సన్నాహాలు మొద లయ్యాయి.