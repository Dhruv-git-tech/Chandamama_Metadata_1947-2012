ఇలా రా!’ అని రైతును పిలిచాడు.

‘ఇది నీ ఇల్లూ, ఇదేమో భూస్వామి ఇల్లూనూ. అవునా?’ అని రాజు అడిగాడు.

‘చిత్తం,’ అన్నాడు రైతు.

‘ఇది కంచెలో కంతలాగుంది. దీనిలో నుంచే గదా నీ ఆవు భూస్వామి ఆవరణలో జొరబడింది?’ అన్నాడు రాజు.

‘మరేనండీ!’ అన్నాడు రైతు.

‘మిగిలింది కూడా తెలుస్తూనే ఉంది. భూస్వామి మనిషి ఇక్కడ నీ ఆవును చంపి ఉంటాడు. నిన్ను ఈ గుంజకు కట్టి కర్రతో కొట్టి ఉంటారు,’ అన్నాడు రాజు.

‘తమరు ఉన్న సంగతి సరిగా కనిపెట్టా రండీ,’ అన్నాడు రైతు దిగులుగా.

‘సరే, నువు మీ ఇంటికి తిరిగి వెళ్లి, నేను న్యాయం చేస్తానని నీ భార్యతో చెప్పు!’ అన్నాడు రాజు.

రైతు రాజుగారికి దణ్ణాలు పెట్టి, మంత్రులకేసి కోపంగా చూసి ఇంటికి వచ్చేశాడు.

ఆ సమయానికే రాజుగారి తీర్పు కూడా భూస్వామికి అందింది. భూస్వామి రైతుకు క్షమాపణలు చెప్పుకో వడమే గాక, ఒక ఇల్లూ, పశువుల సావడీ కట్టించి, ముప్పై కుంటల పొలమూ, ఏడు పాడి ఆవులూ ఇచ్చుకునేటట్టు రాజుగారు తీర్పు ఇచ్చాడు.

‘రాజుగారు మనకు న్యాయం చేస్తాడని నేను చెప్పానా లేదా?’ అన్నది రైతు భార్య ఆనందంగా.

‘రాజుగారికేం? ఆయన ఎంత తెలివైన వాడు! మనం కష్టపడి తయారు చేసిన ఆర్జీని చూస్తూనే అంతా తెలుసుకున్నాడు. కాని వింత విషయం ఏమిటంటే ఆయన దగ్గరపన్నెండుమంది మంత్రులు ఉన్నారు. వట్టి మట్టిబుర్రలు! అంత తెలివిగలవాడు. ఇంత మంది చవటలను జీతం ఇచ్చి ఎందుకు పెట్టుకున్నాడో అర్థం కావటం లేదు!’ అన్నాడు రైతు ఆశ్చర్యంతో.