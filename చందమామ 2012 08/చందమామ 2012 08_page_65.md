పోయేదేమీ లేదు

ఒకానొక రాజ్యంలో ఒక నిరుపేద ఉండేవాడు. వేరొక రాజ్యంలో బతకాలనే ఉద్దేశంతో అతడు అయిదువందల బళ్లు కలిగిన అతిపెద్ద బిడారుతో జతకలిశాడు. ఒక రాత్రి వేళ బిడారు అడివిలో మజిలీ వేసింది. అందరూ నిద్రపోయారు కాని ఈ పేదవాడు మాత్రం మజిలీ చేసిన శిబిరం వెలుపల నిద్రపోకుండా కూచుండిపోయాడు.

మలిజామున కొంతమంది దారిదోపిడీ దొంగలు ఈ శిబిరాన్ని కొల్లగొట్టే ఉద్దేశంతో అక్కడికి వచ్చారు. కాని పేదవాడు మేలుకుని ఉండటంతో వాళ్లు వెనుదిరిగారు. వాళ్లు మరో రెండు సార్లు ప్రయత్నించారు కాని అప్పటికీ పేద వాడు నిద్రపోకుండా మేలుకునే ఉన్నాడు. చివరికి తెల్లవారుజామున వారు చివరిసారిగా అక్కడికి వచ్చి ఆ మనిషి ఇంకా మేలుకుని ఉండటం చూశారు. తమ చేతుల్లో ఉన్న కర్రలు, రాళ్లు వారు విసిరి వేసి, 'ఈ మనిషి ఇవ్వాళ మిమ్మల్ని మానుంచి కాపాడాడు. ఇతడ్ని బాగా చూసుకోండి,' అంటూ అరుస్తూ అక్కడి నుంచి వెళ్లిపోయారు.

దాంతో ఇతర ప్రయాణీకులు మేల్కొన్నారు. శిబిరం బయట కర్రలు, రాళ్లు పడి ఉండటం చూసి, 'రాత్రి వేళ దొంగలేమైనా వచ్చారా!' అని నిరుపేదను అడిగారు. 'దొంగలను చూసి నీకు భయం వేయలేదా?' అని ప్రశ్నించారు.

'దొంగలను చూసి నేనెందుకు భయపడాలి?' అన్నాడా నిరుపేద. 'పోగొట్టు కోవడానికి నా దగ్గర ఏమయినా ఉంటే కదా!'