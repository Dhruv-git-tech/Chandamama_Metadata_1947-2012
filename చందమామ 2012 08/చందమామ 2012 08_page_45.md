రుద్రమ్మ మండిపోయింది. తాను ఆయుధ విద్యలు అభ్యసించటం తన తండ్రికి ఎంతో ఇష్టం. అందుచేత వాటిని మానే ఉద్దేశం ఆమెకు ఏ కోశానా లేదు. అయితే తన చెలికత్తెలు ఏమి కోరితే అది చేస్తానని అన్నది గనక రుద్రమ్మవారితో, ‘మీరు కోరినట్లు నేను అస్త్రసన్యాసం చేస్తాను. కాని అందుకు ఒక షరతు ఉన్నది. అదేమిటంటే, నన్ను ఎవరైనా సరే అస్త్రవిద్యలో ఓడించగలగాలి. ఆ తర్వాత అస్త్రసన్యాసం తప్పక చేస్తాను,’ అన్నది.

ఆమెచెలికత్తెలు ఈ మాటలకు చాలా సంతోషించి, ఈ శుభవార్తను రుద్రమ్మ తల్లి నారమ్మకు కూడా తెలియజేశారు. చెలికత్తెలలాగే నారమ్మ కూడా తన

కూతురు అస్త్రాల పోటీలో సులువుగా ఓడిపోతుందనుకున్నది. ఆమె మంత్రిని పిలిచి, ‘అమ్మాయిని కత్తిసాములో ఓడిం చగలవాణ్ణి ఒకణ్ణి చూసి పిలిపించాలి,’ అన్నది.

మంత్రి నవ్వి, ‘కత్తిసాములో అమ్మాయిని జయించగలవాళ్ళున్నారని నాకు తోచదు,’ అన్నాడు.

నారమ్మ ఆశ్చర్యపడి, ‘అంత చోద్యంగా చెబుతారేమిటి? నిన్నగాక మొన్న కత్తి సాము నేర్చిన అమ్మాయిని ఓడించే వాళ్ళే మన దేశంలో లేరంటే నమ్మటం ఎలా?’ అన్నది.

నేను ఇచ్చకాలు మాట్లాడటం లేదు. మహారాణీ! మన సేనాని కొడుకు కత్తి సాములో చాలా గట్టివాడు. ఎందరినో