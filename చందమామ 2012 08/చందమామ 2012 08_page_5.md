నాలుగో తరగతి చదివేటప్పుడు తొలి చందమామను ఒక అణా పెట్టి కొన్నాను. నాటినుంచి నేటి వరకు మా కుటుంబమంతా చందమామను చదువుతూనే వస్తోంది. మా పిల్లలు వాళ్ల పిల్లలు అందరూ చందమామ అభిమానులే. నా మనవళ్లు చందమామ కథలను నాతో చదివి చెప్పించుకుంటారు. ప్రస్తుతం లండన్‌లో చదువుతున్న నా మనవడికి తెలిసినవాళ్లు అక్కడికి వెళ్లినప్పుడు చందమామ తీసుకుపోయి ఇస్తే మమ్మల్నందరినీ చూసినంత సంతోషం వేసిందట. చందమామ ఇంకా బాగుండాలి.

- ఎస్. అమరావతి, కాకినాడ, ఎపి చెన్నయ్‌లో చందమామ ఆఫీసును ఇటీవలే సందర్శించినప్పుడు 30 ఏళ్ల వెనుక నేను చందమామలో పనిచేసిన జ్ఞాపకాలు గుర్తుకొచ్చాయి. ప్రస్తుత చందమామలో చాలా మంచి మార్పులొచ్చాయి. పాత చందమామనే గుర్తు తెస్తున్న లే అవుట్‌తో పత్రిక చాలా బాగుంది. ఒక పేజీ కథల కోసమే చందమామ చదువుతాను. అంత బావుంటాయవి. జూన్ సంచికలోని ‘పనికిరాని సాధనం’ నిజమైన పాతకథ. నక్కను భయపెట్టడానికి కుందేలుకు కట్టుడు కోరపళ్లు అమర్చడం కాదని, దాని పిరికిగుండెను మారిస్తే గాని కుందేలు సమస్య తీరదని ఈ కథ ఎంత చక్కని నీతిని బోధించిందో! నెలకు ఇరవై కథలు పాఠకులకు ఇవ్వడం చందమామకు తప్ప ఏ పత్రికకు సాధ్యం మరి!

- గంగిశెట్టి శివకుమార్, నెల్లూరు, ఎపి పత్రిక చాలా ఆలస్యంగా అందుతున్నందుకు నిరాశగా ఉంది. ప్రయోజనాత్మక కథలకు మారుపేరు చందమామ. కాని మేనెలలో రెండు కథలు భిన్నంగా ఉన్నాయి. ‘కోడిఖరీదు’ కథలో ముగింపు సరిగా లేదు. ‘పేరయ్య తిన్న కోడి పిల్లల్ని పెట్టగా లేనిది ఈ వేయించిన విత్తనాలు మొలకెత్తవా అని అనుకున్నాను,’ అని కరణం అనగానే ఆ ఎత్తిపాడుపుకే కోటయ్య సిగ్గుపడి కోడి ఖరీదు తీసుకోకపోవడం భూస్వామి సైజం దృష్ట్యాసరికాదు. ఇక ‘నమ్మక ద్రోహం’ కథలో ‘మా వృత్తి వర్తకం చేసుకోవడమే గాని దొంగలను పట్టడం కాదు’ అంటూ హిరణ్య గుప్తుడు సమర్థించుకుంటాడు. అలాగైతే దొంగబంగారం కొనేవాళ్లంతా అలాగే అంటారు కదా. ఈ కథలో ఎలాంటి సందేశమూ లేకపోగా దొంగబంగారం కొనేవాళ్లను ప్రోత్సహించి నట్లుగా ఉంది. ఆలోచించగలరు.

- మాధవీసనారా, అనకాపల్లి, విశాఖపట్టం, ఎపి పదేళ్లకు పైబడి, చందమామ ఫోటో వ్యాఖ్యల పోటీలో నా పేరు చూసుకోవాలని తహతహ లాడాను. కాని అంబలి కోరుకుంటే, అమృత పరమాన్నం దక్కినట్లు.. ఏప్రిల్ మరియు జూన్ సంచికలలో నా కథలు ‘చెల్లని నాణెం’, ‘కన్నీటి విలువ’ ప్రచురించబడ్డాయి. చందమామ కథలు చదువుకుంటూ పెరిగిన నేను పత్రికలో నా పేరును నా కళ్లతో చూసుకోవడం అంటే, చందమామ అభిమానులైన మా పూర్వీకులకు ఘననివాళిగా భావిస్తున్నాను. ఇది నా జీవితంలోనే ముఖ్యమైన ఘట్టం. చిన్నప్పుడు మాకు చందమామను పరిచయం చేసిన నాన్న ఇప్పుడుంటే ఎంత సంతోషించేవారో.

- జూన్ కెనడీ, రంగారెడ్డి జిల్లా, ఎపి