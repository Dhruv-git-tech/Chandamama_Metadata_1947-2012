వ్యాపారలౌక్యం

వీణాపురిలోని ఆదిశేషయ్యది కూరగాయల దుకాణం. సోముడు ఆయనకు సహాయ కుడిగా ఉండేవాడు. సరసమైన ధరలకే తాజా కూరగాయలు అమ్మడం వలన, ఆ దుకాణానికి ఇతర్రగామాల ప్రజలు కూడా వస్తుండేవారు. ఒకరోజు ఉదయాన, వెంకటాద్రి అనే పారుగూరు భూస్వామి పెద్ద జాబితా ఇచ్చి, త్వరగా ఆయా కూరగాయలను ఇమ్మన్నాడు. ఆదిశేషయ్య, సోముడు జాబితా ప్రకారం తూకంవేసి బుట్టల్లో సర్దసాగారు.

ఇంతలో రామేశం అనే ఉపాధ్యాయుడు దుకాణం వద్దకు వచ్చాడు. ఆయనను చూడగానే ఆదిశేషయ్య తన పనిని ఆపి, అవసరమైన కూరగాయలు ఇచ్చి పంపాడు. ఈ వ్యవహారం చూసి వెంకటాద్రి ముఖం చిట్టించుకోవడం సోముడు గమనించాడు. కొంతసేపటి తర్వాత వెంకటాద్రి డబ్బిచ్చి తన సరుకును తీసుకెళ్ళాడు.

అతను అలా వెళ్ళగానే, 'మీ పద్ధతి వెంకటాద్రికి ఇబ్బంది కలిగించింది. రెండు వరహాల సరుకును తీసుకున్న రామేశానికి ప్రాధాన్యతనిచ్చి, రెండువందల వరహాలిచ్చిన వెంకటాద్రిని పక్కకు పెట్టడం సమంజసంగా లేదు' అన్నాడు సోముడు.

'వెర్రివాడా.. రామేశం రోజూ మన దుకాణానికే వచ్చి కూరగాయలు కొనుక్కుని వెళతాడు. మనం కాసేపు నిల్చోబెట్టినా, అవమానపడి ఇంకో దుకాణానికి మారతాడు. ఫలితంగా దీర్ఘకాలంలో నష్టపోతాం. అదే వెంకటాద్రి విషయంలో ఎలాగూ సగం కూరగా యలు కట్టి ఉన్నాం కావున, తను ఎక్కడికీ వెళ్ళలేడు. పైగా ఇది ఆయాచితంగా వచ్చిన వ్యాపారమేగాని నిత్యం జరిగేది కాదు. దీనికోసం రామేశం లాంటి వారి విశ్వాసాన్ని మనం కోల్పోకూడదు.' నవ్వుతూ చెప్పాడు ఆదిశేషయ్య. వ్యాపారలౌక్యంలో కొత్తమెలకువను తెలుసుకున్నందుకు సోముడు ఎంతగానో సంతోషించాడు.

- ఎస్. సుధారాణి