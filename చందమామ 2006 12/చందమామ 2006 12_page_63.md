# విజ్ఞానం .... వినోదం .... వికాసం ....

## విజ్ఞాన వీచికలు :

### రంగు రక్షణ

మన కళ్ళు ఎర్రబడితే మన దరిదాపులకు రావడానికి ఎవరైనాసరే వెనకాడుతారు. మన కళ్ళకలక జబ్బు వాళ్ళకు అంటుకోగలదనే భయమే అందుకు కారణం. కప్ప కళ్ళు ఎర్రగా ఉండడంవల్ల కొన్ని ప్రాణులు దాన్ని సమీపించడానికి సాధ్య పడటంలేదు. కారణం దాని కంటిజబ్బు కాదు. అది కప్ప తనను తాను కాపాడుకునే ఉపాయం.

మధ్య అమెరికాలోని వర్షపు అడవులలో నివసించే ఎర్రకళ్ళ కప్ప, తన కళ్ళ రంగునూ, శరీరం రంగునూ శత్రువుల బారి నుంచి తనను రక్షించుకోవడానికి ఉపయోగించుకుంటున్నది. ఈ కప్ప ఎర్రకళ్ళ చుట్టూ నీలం, పసుపు చారలతో ప్రకాశవంతమైన పచ్చటి రంగు శరీరం కలిగి ఉన్నది. చూపుకు అడ్డురాకుండా కనుగుడ్లను కాపాడే మూడో కనురెప్ప కూడా దీనికి ఉన్నది.

ఈ కప్ప తన శరీరం రంగును పరిసరాలతో కలిసిపోవడానికీ, శత్రువులను బెదరగొట్టడానికీ రెండు విధాలుగానూ ఉపయోగించుకుంటుంది. ఇది ఎక్కువ కాలం చెట్ల మధ్యే నివసిస్తుంది. దీని శరీరం రంగు చెట్లతో అందంగా కలిసిపోతుంది. అక్కడి ప్రకృతి పరిసరాలను బట్టి, ఈ కప్ప శరీరం రంగు లేత రంగుగానో, ముదురు రంగుగానో ఉండడం ఇక్కడ చెప్పుకోతగ్గ మరో విశేషం.

### మన పరిసరాలు

#### గుమ్మడికాయల పోటీ

యేటా ప్రపంచ వ్యాప్తంగా ఉన్న వందలాది మంది రైతులు తాము పండించిన అతి పెద్ద గుమ్మడి కాయలను ప్రదర్శించడానికి గుమిగూడుతారు. తాము పండించినవే మిగతా వాటికన్నా పెద్దవిగా ఉండాలని ప్రతి ఒక్కరూ ఉత్సాహపడతారు. ఇప్పటి వరకు ఓరిగాన్‌కు చెందిన స్టీవ్ డెల్టటాస్ అనే రైతు అతి పెద్ద గుమ్మడికాయను పండించి రికార్డు కైవసం చేసుకున్నాడు. ఆయన పండించిన గుమ్మడికాయ బరువు 6 2 8 కి. గ్రా.

ఇటువంటి బ్రహ్మాండమైన గుమ్మడికాయలను పండించడం ఆషామాషీ వ్యవహారం కాదని ఈ పోటీలను నిర్వహించే యాండ్రూ సాబిన్ చెబుతున్నాడు. అందుకు ఎంతో శ్రమ, కృషి, పట్టుదల అవసరమని చెబుతున్నాడు. ప్రపంచంలోకెల్లా అతి పెద్ద క్యారట్ 9 కి. గ్రా. ఆపిల్ 2 కి. గ్రా. క్యాబేజ్ 5 6 కి. గ్రా. బరువుగలవిగా రైతులు పండించగలిగారు.