# పాఠకుల లేఖలు

‘పాఠకుల లేఖలు’ మళ్ళీ ప్రారంభించినందుకు ‘‘చందమామ’’కు అభినందనలు. నా చిన్ననాటి నుండి వినోదంతో పాటు విజ్ఞానాన్ని అందించే ‘‘చందమామ’’ అంటే నాకు ప్రత్యేక అభిమానం. ‘25-ఏళ్ళనాటి చందమామ కథ’ ఎల్లప్పుడూ మమ్మల్ని ఎంతగానో అలరిస్తుంది. అలాగే ‘భారతదర్శిని’ పేరుతో దేశంలోని చారిత్రక ప్రదేశాలను పరిచయం చేస్తున్నందుకు ‘‘చందమామ’’కు ప్రత్యేక కృతజ్ఞతలు.

- కొవ్వూరి జగాశ్రీనివాసరెడ్డి, కొంకుదురు (ఆం.ఫ్ర)

‘‘చందమామ’’ను నేను నలభైఏళ్ళ నుండి చదువుచున్నాను. నాకు యాబైఏళ్ళు వచ్చి ముసలివాడిలా కనిపిస్తున్నా, 60 ఏళ్ళు దాటిన ‘చందమామ’ మాత్రం ఇంకా పదహారేళ్ళ పడుచులాగ ఉంది. అంటే ఈ గౌరవాలన్నీ చందమామ మేనేజ్‌మెంట్ వాళ్ళకి మాత్రమే. ఈ చందమామ ఇలాగే మా మునిమనుమల తరం దాటి కొనసాగాలని ఆశిస్తున్నాను. కథలు, పోటీలు అప్పటిలాగే అద్భుతంగా ప్రచురిస్తున్నందుకు కృతజ్ఞతలు.

- పులిజాల రవీందర్ రావు, హైదరాబాదు (ఆం.ఫ్ర)

చాలా సంవత్సరాల తర్వాత ఇటీవలే చందమామ చదివాను. చివరగా నేను పస్నెండేళ్ళ వయసులో చదివిన జ్ఞాపకం. నాకు కొంత చదవడం వచ్చేసరికే అక్షరాలు కూడబలుక్కుని చదవడం నేర్చుకున్నది చందమామలోనే. చందమామలో వచ్చే కథల కోసం. చందమామ ముచ్చటైన బొమ్మలను మళ్ళీ కాపీకొడుతూ, అమ్మను, నాన్నను, ‘‘బాగా వేశామా?’’ అని అడిగే వాళ్ళం. చందమామ కోసం మేం పిల్లలు నలుగురం పోటీలు పడి చదివేవాళ్ళం. తరువాత ఎందుకు ఆ అలవాటు పోయిందో తెలీదు. మళ్ళీ ఇన్నాళ్ళకు ‘రాకాసిలోయ’, ‘బేతాళ కథలు’ చదువుతుంటే అదే అను భూతి, అదే అనిర్వచనీయ ఆనందం. నా చిన్ననాటి స్నేహితు రాలిని కలిసినట్లుంది. నా ముప్పై అయిదవ జన్మదినానికి నాకు లభించిన ‘అపురూప కానుక’లా అనిపించింది.

- యం. ఏ. వనజ, హైదరాబాదు (ఆం.ఫ్ర)