చూద్దాం. ముందు ఈ కోటను రక్షించుకునే మార్గమీమిటో ఆలోచించాలి,” అన్నాడు.

అప్పటివరకూ జరుగుతున్నదంతా జాగ్రత్తగా గమనిస్తున్న మాయామర్కటుడు, రాజు ఇలా అనగానే, ఒకచిన్న గంతుమేసి, “ఓయ్, రాజా! కోట రక్షణ గురించి మరేం దిగులు పడకు. ఆ భల్లూక మాంత్రికుడూ, వాడి వత్తాసుగాళ్ళూ, సూర్యభూపతి కోటలో ఎలా ప్రవేశించగలిగారనుకున్నావు-ఆ కోట ద్వారాలకు నిప్పుపెట్టి! అందువల్ల నువ్వు ముఖ్యంగా చేయవలసింది, ద్వారరక్షణ. బోధపడిందా?” అన్నాడు.

రాజు బోధపడిందన్నట్టు తల వూపి, సామంతు సూర్యభూపతితో, “ఒకసారి ద్వారరక్షణలు సరిగా చూసుకోక, దొరికిన సింహాస నాన్ని జారవిడిచినవాడివి గనక, నిన్నే కోట ద్వారాలు కాపాడేందుకు నియమిస్తున్నాను. ఆ బాధ్యతసమర్థవంతంగా నిర్వహించావంటే, నిన్ను నా ప్రథమ సామంతుడుగా చేసి, సత్కరిస్తాను,” అన్నాడు.

సూర్యభూపతి, “చిత్తం, మహారాజా!” అని అక్కడినుంచి బయలుదేర బోయేంతలో మంత్రి జీవగుప్తుడు పెద్దగా గొంతెత్తి, “మరి నా సంగతేమిటి? నా ఉద్యోగం వున్నట్టా, పోయినట్టా?” అన్నాడు.

ఆ ప్రశ్న వింటూనే మాయామర్కటుడు కీచుమంటూ అరిచి, “ఓయీ, పాతమంత్రి! నీ ఉద్యోగం ఎప్పుడో పోయింది. తల మాత్రం మరికొద్ది దినాలపాటు వుంటుంది. తక్షణం ఈ సభాభవనం నుంచి బయిటికి పో!” అన్నాడు.

ముందు సూర్యభూపతి, అతడి వెన్నంటి మంత్రి జీవగుప్తుడూ, కొంచెం వెనకగా సభలోని పురప్రముఖులూ బయిటికి నడిచారు. అలా అందరూ భవనం నుంచి, దాని ముందున్న ఆవరణలోకి పోగానే, వెనకనుంచి మాయామర్కటుడు వేగంగా భవనం మెట్ల దగ్గిరకు వచ్చి, కత్తి పైకెత్తి పట్టుకుని, తోకను గిరగిరా గాలిలో తిప్పుతూ, “నా మంత్రదండాన్ని ఇంతకు ముందు ఎలుగుబంటి ఆట దగ్గిర ఎవరో దొంగిలించారు. అది తిరిగి తెచ్చినవారికి జితకేత రాజుగారు అర్ధరాజ్యంతో పాటు తమ కుమార్తెను కూడా ఇచ్చి చేస్తారు,” అన్నాడు.

మర్కటుడి మాటలు వింటూనే అందరూ ఆశ్చర్యపడుతూ నిలబడి పోయారు. ముందుగా మంత్రి జీవగుప్తుడు వికటంగా నవ్వి, “ఈ మర్కటుడికి రాజుగారికి ఆడపిల్ల