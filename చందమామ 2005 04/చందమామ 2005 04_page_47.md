ధ్రువీకరణ పత్రం

ఫ్రీట్లంక అనే జమీలో చాలా గ్రామాలుండేవి. జమీందారు భజరంగరాయుడు స్వయంగా ఆయావ్యక్తుల వ్యవహారజ్ఞానం, నిజాయితీల గురించి తగు వాకబు చేసి గ్రామాధికారులుగా నియమిస్తూండేవాడు. ఐనా, అలాంటి వారిలో కొందరు లంచగొండ్లుగా తయారయ్యారనే వార్తలు, ఆయనకు అందుతుండేవి.

ఒక సారి, పోటుమెరక గ్రామాధికారి పరవస్తుదాసు మితిమీరిన లంచగొండి అంటూ, దివాణోద్యోగుల ద్వారా ఆయనకు తెలిసింది. ఆయన వెంటనే దివానును పిలిచి, సంగతి చెప్పి, “ఆ లంచగొండి సంగతేమిటో మీరే చూడండి,” అన్నాడు.

వారం తిరక్కుండానే దివాను, పరమస్తుదాసును ఎలాంటి తగాదాలూ, గొడవలూ లేకుండా ప్రశాంతంగా వుండే తుమ్మలపల్లి అనే గ్రామానికి బదిలీచేశాడు. అలాంటి చోట లంచాలు తీసుకునేందుకు ఏమాత్రం అవకాశం వుండదని, దివాను ఉద్దేశం.

తుమ్మలపల్లికి గ్రామాధికారిగా వచ్చిన పరవస్తుదాసుకు నెలగడుస్తున్నా, గ్రామంలో ఎవరూ తగాదాలు పడి తన తీర్పుకు రాకపోవడం చాలా బాధ కలిగించింది.

ఒక రోజాయన కిటికీ దగ్గర నిలబడి వీధిలోకి చూస్తూండగా, ఇద్దరు నడివయసువాళ్ళు పెద్దగా వాదించుకుంటూ వీధి వెంట పోవడం కంటబడింది. వెంటనే పరవస్తుదాసు వాళ్ళను కేకవేసి పిలిచాడు. వాళ్ళాయనను సమీపించి, “అయ్యా, మేం మిత్రులం! ఈ ఏడు మినుములకు ఎక్కువ ధర పలుకుతుందా, పెసలకా, అని వాదించుకుంటున్నాం,” అన్నారు.

“మహబాగు! చెరొకపది రూపాయలివ్వండి. మీరు ప్రాణమిత్రులని ధ్రువీకరిస్తూ పత్రం ఇస్తాను,” అన్నాడు పరవస్తుదాసు.