పాఠకులకు కథల పోటీ (సెప్టెంబర్)

ఉత్తమ బహుమతి పొందిన ముగింపు!

అసలు దొంగలు:

“తాళం చెవిని ఎక్కడ దాచావు?” అని కృష్ణకుమార్ అడిగిన ప్రశ్నకు, “తాళం చెవిని ఒక చోటి నుంచి వేరొక చోటికి మారుస్తూ వచ్చాను. అయినా, ఫలితం మాత్రం శూన్యం. మూడు సార్లూ నేను తాళం చెవి దాచిన చోటు కనిపెట్టి, దాన్ని తీసుకుని దొంగలు తమ నైపుణ్యం ప్రదర్శించారు,” అన్నాడు రాంకుమార్ విచారంగా.

“మరి వాళ్ళు బీరువా తలుపులు తెరిచి దొంగతనం చేస్తారని అనుమానం ఉన్నా, ఎందుకలామొద్దు నిద్రపోయావు? నీపై మత్తుమందు చల్లారా ఏం?” అని అడిగాడు కృష్ణకుమార్ నవ్వుతూ.

“నాకూ అదే అనుమానంగా ఉంది. అలా చేసిన వారిని గుర్తించాను కూడా,” అన్నాడు రాంకుమార్.

“మరి, అలాంటి వారిపై పోలీసులకు ఫిర్యాదు చేసి, పోయిన సామ్మును రాబట్టు కోవచ్చు కదా?” అని అడిగాడు కృష్ణకుమార్.

“ఆ పని మీదే ఇప్పుడు వెళుతున్నాను. అలా దొంగతనానికి పాల్పడింది వేరెవరో కాదు. వారం రోజుల నాడు కొత్తగా వంటపనికీ, ఇంటి పనులకూ చేరిన రమణమ్మా, దాని భర్త గోవిందయ్యా,” అన్నాడు రాంకుమార్.