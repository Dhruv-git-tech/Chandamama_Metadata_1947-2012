రోడ్డు మీద భద్రత

రోడ్డు భద్రత వారోత్సవాలలో అంతర్భాగంగా 'రోడ్డు భద్రత' అనే అంశంపై నిర్వహించిన వ్యాసరచన పోటీలో వీణ తరగతిలోని వాళ్ళందరూ పాల్గొన్నారు. బహుమతీ ప్రదానం జరిగే ఆనంద కరమైన రోజు రానే వచ్చింది.

ఉత్తమ వ్యాసాన్ని ఎంపిక చేసిన న్యాయనిర్ణేతలలో ఒకరుగా వ్యవహరించిన నగర పోలీసు కమిషనర్, వేదికపై తన ఆసనం నుంచి లేచారు. “మీరందరూ చక్కగానే రాశారు. ఉత్తమ వ్యాసాన్ని ఎంపిక చేయడం కష్టమనిపించింది. రోడ్డు ప్రయాణం భద్రంగా సాగడానికి వాహనాలు నడిపేవారు, పాదచారులు తీసుకోవలసిన జాగ్రత్తల గురించి మీలోపలువురు చాలా చక్కగా రాశారు. వాటిలో ఒక వ్యాసం నాకు బాగా నచ్చింది. ఆ వ్యాసం ఒక్కటే పాదచారులు జీబ్రా క్రాసింగ్‌లో తీసుకోవలసిన జాగ్రత్తల గురించి విశదీకరించింది.”

కొంతసేపు ఆగి, కమిషనర్ మళ్ళీ ఉపన్యాసం కొనసాగించారు: “జీబ్రా క్రాసింగ్ పాదచారులకు చాలా క్షేమమని మనకందరికీ తెలుసు. జీబ్రా క్రాసింగ్‌ను సమీపిస్తున్నప్పుడు వాహనాల వేగం తగ్గించాలి. ఆ వ్యాసంలో ఒక ముఖ్యమైన విషయం ప్రస్తావించబడింది. పాదచారులు జీబ్రా క్రాసింగ్ వద్ద సైతం తమ ఇష్టానుసారం రోడ్డును దాటకూడదు. దాటే ముందు ఆగాలి. కుడివైపుకు చూడాలి. ఎడమవైపుకు చూడాలి. మళ్ళీ ఒకసారి కుడివైపుకు చూసి, ఏవైనా వాహనాలు వస్తున్నాయా అని శబ్దాన్ని ఆలకించి, ఆ తరవాతే రోడ్డును దాటాలి. అజాగ్రత్తగా రోడ్డు దాటే పాదచారి అతని ప్రాణాలకే కాకుండా, ఇతరుల ప్రాణాలకు కూడా ముప్పు తేగలడు. అతని కారణంగా రోడ్డు ప్రమాదం జరగవచ్చు. వాహన చోదకులు, అతన్ని ఢీకొనే ప్రమాదం తప్పించే ప్రయత్నంలో వేరొకరిని వెళ్ళి ఢీకొనవచ్చు. అందువల్ల వాహనాలను నడిపే డ్రైవర్లలాగే, జీబ్రా క్రాసింగ్ వద్ద రోడ్డును దాటే పాదచారులు కూడా చాలా జాగ్రత్త వహించాలి. ఈ వ్యాసాన్ని వీణ అనే విద్యార్థిని రచించింది. ఆమెకే ప్రథమ బహుమతి ఇవ్వాలని మేము ఏకగ్రీవంగా నిర్ణయించాము.”

ప్రేక్షకుల కరతాళ ధ్వనుల మధ్య, వీణ లేచి వేదిక కేసి నడవసాగింది.