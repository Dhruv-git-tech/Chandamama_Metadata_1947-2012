విదేశపూర్వగాథలు (బాబిలోన్)
మితిమించి తిన్న దేవుడు!

రాజప్రాసాదం వెనక ఒక చిన్న కొండా, ఆ కొండ మీద రాజ్యాధిదేవుడి ప్రధాన ఆలయమూ ఉండేవి. ఆ దేవాలయంలోని దేవుణ్ణి రాజ్య ప్రజలు సజీవుడిగా భావించి కొలిచేవారు. నైవేద్యం పెట్టే ఫలహారాలను దేవుడు సుష్టుగా భోంచేసేవాడని కూడా భక్తులు విశ్వసించేవారు. తనకు పెట్టే వంటకాలను పదిమంది ఎదుట తినడానికి దేవుడు సంకోచిస్తున్నాడని ఆలయ ప్రధాన పూజారి రాజుకు చెప్పాడు. అందువల్ల రోజూ సాయంకాలం పూజాది కార్యక్రమాలు పూర్తయ్యాక విగ్రహం ఎదుట రుచికరమైన

వంటకాలు ఉంచేవారు. ఆ తరవాత పూజారి తలుపులు మూసి తాళం వేసేవాడు. ఉదయం, రాజకుటుంబంతో పాటు భక్తజన సందోహం వచ్చి చూసే సరికి, రాత్రి పెట్టిన వంటకాలు లేకుండా సూర్య కిరణాలలో ఖాళీ పాత్రలు, పళ్ళాలు తళతళలాడుతూ కనిపించేవి. మరో విశేషం ఏమంటే దేవుడు రుచికరమైన వంట కాలను మాత్రమే తినేవాడు. అంతగా రుచి లేని వాటిని ముట్టుకుని వదిలి పెట్టేవాడు. దేవుడి రుచికరమైన వంటకాల ప్రీతిని ప్రజలు గొప్పగా చెప్పుకునేవారు.

దేవుడికని ప్రత్యేకంగా వంటలు చేయడానికి రాజుగారి వంటశాలలో ప్రత్యేక విభాగం ఏర్పాటు చేయబడింది. దేవుడికి నైవేద్యంగా పెట్టే ఫలహారాలు చాలా వరకు ఇక్కడి నుంచే వెళ్ళేవి. మిగిలినవి నగర ప్రముఖులు పంపే వారు. ఇరుగుపారుగు రాజ్యాల నుంచి వచ్చే రాజబంధువులు, రాజప్రతినిధులు ఈ అద్భుతాన్ని చూసి అబ్బుర పడేవారు. “తన పక్కనే అలా సజీవుడైన దేవుణ్ణి కలిగిన రాజు ఎంతటి అదృష్టవంతుడో కదా!” అని చెప్పుకునేవారు.

ఆలయ పూజారి అప్పుడ్పుడు వచ్చి, దేవుడు ప్రత్యేక వంటకాలు కావాలన్నాడని రాజుకు చెప్పేవాడు. రాజు పరమానందంతో, తన వంట వాళ్ళ చేత దేవుడు కోరిన వంటలు, ఎంతో జాగ్రత్తగా చేయించి పంపేవాడు.

ఒకనాడు రాజు అనేక విషయాలు తెలిసిన విజ్ఞుడూ, వివేకీ అయిన డేనియల్ అనే మిత్రు