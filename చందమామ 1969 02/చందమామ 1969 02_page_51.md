ఇంకా లాపు కాలు

ఒక గ్రామంలో ఒక జమీందారుగారింట పెళ్ళి వచ్చింది. బస్తే నుంచి దర్శిని పిలిపించి, పెళ్ళికి కావలసిన ఖరీదైన దుస్తులన్నీ కుట్టటానికి ఏర్పాటు చేశారు. దర్శివాడు గుడ్డలన్నీ ముందు వేసుకుని కూర్చుని వాటిని పరిశీలించ సాగాడు. ఆ కూర్చోవటంలో వాడు ఒక కాలుమడిచి, రెండో కాలుచాచి కూర్చున్నాడు. అది బోదకాలు.

జమీందారు ఆ కాలు చూసి, “అంత లాపు కాలేమిటి!” అన్నాడు ఆశ్చర్యంగా.

“అదేం చూశారు? అంతకన్నా లాపు కాలున్నది లోగిట్లో!” అన్నాడు దర్శివాడు.

జమీందారుగారి కాళ్ళు కూడా అంతో ఇంతో బోదకాళ్ళే. దర్శివాడు తనను ఉద్దేశించే ఆ మాట అన్నాడనుకుని, “ఈ ఇంట్లో అంత లాపుకాలు మరొకటి లేదు. నూరు రూపాయలు పందెం!” అన్నాడు.

“పందానికి ఒప్పుకున్నాను. నా రెండో కాలు చూడండి,” అంటూ దర్శివాడు, మడిచి ఉన్న తన రెండో కాలు చాపాడు. అది ఇంకా లాపుగా ఉన్నది.

జమీందారుగారు మారుమాటాడ కుండా దర్శివాడికి నూరు రూపాయలూ ఇచ్చేశాడు.