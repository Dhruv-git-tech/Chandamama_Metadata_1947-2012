# మోతాదు మించిన చికిత్స!

కోశియాత్రలో ఇద్దరు వైద్యులు కాకతాళీయంగా కలుసుకున్నారు. వారి కబుర్లు అటు తిరిగి ఇటు తిరిగి వారి వృత్తివిషయాల్లోకి మళ్ళింది. “వ్యాధులన్నిటిలోకీ, మానసికవ్యాధిని కుదుర్చటం చాలా కష్టం,” అని మొదటి వైద్యుడు తన అనుభవం గురించి ఇలా చెప్పాడు:

“మాదేశంలో ఒక వింత ఆచారముంది. మగసంతానం లేకుండా రాజు మరణిస్తే, పట్టపుటేనుగుకు ఒక పూలమాల ఇచ్చి, దాన్ని అలా స్వేచ్ఛగా వదులుతాం. ఆ మాలను అది ఎవరి మెడలో వేస్తుందో వాడే మారాజు అవుతాడు. మా రాజుకు కొడుకులు లేరు. మానగర శివార్లలో, ఒక కట్టెలు కొట్టేవాడున్నాడు. వాడు రాజు త్వరలోనే పోతాడనీ, పట్టపుటేనుగు తననే రాజుగా చేస్తుందనీ భ్రమలోపడ్డాడు. అది కాస్త పిచ్చిగా ముదిరి, వాడు తను అప్పుడే రాజయినట్టే ప్రవర్తించసాగాడు. వాడి పిచ్చిని నయం చేయమని, వాడి తల్లిదండ్రులు నాకప్పగించారు. నేను ఐదేళ్ళపాటు చికిత్సలు చేసి, అతి కష్టం మీద వాడి పిచ్చి కుదిర్చాను,” అన్నాడు.

“అంటే, వాడు తన భ్రమలనుంచి, బయటపడి, కట్టెలు కొట్టేవాడినని గ్రహించాడన్న మాట, అవునా?” అని అడిగాడు రెండో వైద్యుడు.

“ఔను! ఆ సమయంలో రాజుగారు మరణించడమూ, పట్టపుటేనుగు కాస్తా వాడి మెడలో పూలమాల వేయడమూ జరిగాయి!” అన్నాడు మొదటి వైద్యుడు.

“అద్భుతం!” అంటూ చిటికెలు వేశాడు రెండో వైద్యుడు.

“వినండి! ఇక్కడే ఒక మహాద్భుతం జరిగింది. వాడు ఏనుగు తన మెడలో వేసిన పూలదండను విసిరి దూరంగా పారేసి, ‘నేను మీ రాజును కాను!’ అంటూ కాలి సత్తువ కొద్దీ పారిపోయాడు. ఆ తర్వాత వాణ్ణి అడవిలో కట్టెలు కొడుతూండగా కొందరు చూసి, పిచ్చివెధవ అనుకుంటూ నవ్వుకున్నారు. ఇది వాడి కర్మ అనుకోవాలి...” అంటూ ఆగి, రెండో వైద్యుడి కేసి గుచ్చి చూశాడు.

“బుద్ధి కర్మానుసారిణీ అన్న ఆర్యోక్తి నిజమే! కాని ఇందులో మీ పారబాటేమైనా వున్నదేమో వితర్కించారా?” అని అడిగాడు రెండో వైద్యుడు వినయంగా.

“వితర్కించడమే కాదు, ఇన్నాళ్ళు గడిచినా, పారబాటెక్కడ జరిగిందని ఇంకా ఆలోచిస్తూనే వున్నాను!” అన్నాడు మొదటి వైద్యుడు. “క్షమించాలి! మీరు మోతాదు మించిన చికిత్స చేసినట్టుంది!” అన్నాడు రెండో వైద్యుడు.

- “సత్య”