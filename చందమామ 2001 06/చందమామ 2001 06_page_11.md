అందుకా స్త్రీ ఆశ్చర్యంగా, “నా పేరు మణిమాలిక. నేనొక గంధర్వకన్యను. నేను తలచుకుంటే తప్ప మనుషులకు కనిపించను. ఇంతవరకూ నువ్వు నన్ను చూసింది లేదు. మరి నీ శిక్షకు నేనెలా కారణ మయ్యాను?” అని ప్రశ్నించింది.

అప్పుడు ప్రబోధుడు జరిగిందంతా వివరంగా చెప్పాడు. మణిమాలిక అంతా విని, “చాలా చిత్రంగావుంది. నన్ను చూడకుండా, నా రూపం ఎలా చిత్రించగలవు? నీ మాట నమ్మదగినదిగాలేదు,” అన్నది.

“నేవేసిన చిత్రం చూస్తే, నేను అబద్ధం ఆడడంలేదని ఒప్పుకుంటావు,” అన్నాడు ప్రబోధుడు.

“సరే! నీ చిత్రసుందరి నన్ను పోలివుంటే, నువ్వు కోరిన వరం ఇస్తాను,” అన్నది మణిమాలిక.

మణిమాలిక, ప్రబోధుడితో రాజభవనానికి బయల్దేరుతూంటే, భటులంతా వాళ్ళను అడ్డగించి, “రాజాజ్ఞ ప్రకారం, ఇతడి తల తీయాలి, అడ్డురాకు!” అన్నారు.

అది వింటూనే మణిమాలిక, భటులపై కోపగించి, “నరాధముల్లారా! నా శక్తి తెలి యక అడ్డుకుంటున్నారు. బండరాళ్ళయి పోండి!” అని శపించింది.

మరుక్షణం రాజభటులు బండరాళ్ళుగా మారిపోయారు.

మణిమాలిక, ప్రబోధుణ్ణి వెంటబెట్టుకుని, తన అదృశ్య గమనశక్తితో క్షణంలో రాజమందిరం చేరింది.

ముందుగా ప్రబోధుణ్ణి చూసిన యువ రాజు అభిషిక్తుడు, “ఎలా తప్పించుకు రాగలిగావు?” అని అగ్రహించాడు. అయితే, మరుక్షణం అతడి వెనకవున్న మణిమాలికను చూసి సంతోషపడుతూ, “ఈమే గదా, నీ చిత్రసుందరి! ఆహా, నా ఊహనిజమైంది. నీ చిత్రం సజీవమూర్తిదే. ఇప్పటికైనా ఈమెను నా సమక్షానికి తెచ్చి మంచిపని చేశావు. ఈపని ముందే చేసి వుంటే ప్రాణాల మీదికి వచ్చేది కాదుగదా!” అన్నాడు.

అప్పుడు మణిమాలిక, “రాకుమారా! ఒకసారి ఆ చిత్రపటం ఏదో చూపించు,” అన్నది.

అభిషిక్తుడు చిత్రపటం తెచ్చి ఆమెకు చూపించాడు. ఆ పటం చూసిన మణిమాలిక, అందులోని స్త్రీమూర్తి పూర్తిగా తన పోలికలతో వుండడం గమనించి అబ్బుర పడుతూ, “రాకుమారా! ఇది నిజంగా ప్రబోధుడిఊహాచిత్రమే. ఎందువల్లనంటే, గంధర్వ