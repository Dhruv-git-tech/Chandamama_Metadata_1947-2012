తుడు మిత్రుడి రాకకు చాలా సంతోషించాడు. కుశల ప్రశ్నలూ అవీ అయ్యాక అనంతుడు, తను వచ్చిన పని గురించి మెల్లగా చెప్పాడు.

సుమంతుడు నొచ్చుకుంటూ, “నీకవసర మైనపదివేల మొత్తం, ఏమంత పెద్దది కాదు. అందులోనూ నీ అవసరం కూడా చిన్నది కాదు. కానీ వచ్చిన చిక్కల్లా ఏమంటే, నేను ఎన్నాళ్ళుగానో అనుకుంటూ వస్తున్న, కొత్త ఇల్లు కట్టుకోవడం అనే పని, ఈ ఏడు చేద్దా మనుకుంటున్నాను. తాతల నాటి ఆ పాత ఇల్లు స్థానే కొత్త ఇల్లు కట్టదలచాను. ఆ పని లేకపోతే నీకు డబ్బు సర్దడం పెద్ద సమస్య కాదు. అలా అని అమ్మాయి పెళ్ళి నువ్వు వాయిదా వేయనవసరంలేదు. మన సుశాంతుడున్నాడుగదా, వెళ్ళి అడుగు, తప్పకసర్ద గలడు. నాకానమ్మకంవుంది,” అన్నాడు.

అనంతుడు అక్కడి నుంచి బయలుదేరి సుశాంతుడి ఇంటికి వెళ్ళాడు. సుశాంతుడి భార్య, “రండి, అన్నయ్యా!” అంటూ ఆహ్వానించి మర్యాదలు చేసింది. కొట్టు కట్టేసి ఇంటికి వచ్చిన సుశాంతుడు, మిత్రుణ్ణి చూడగానే కౌగలించుకుని యోగ క్షేమాలడిగాడు. మిత్రులిద్దరూ కబుర్లు చెప్పుకుంటూ భోంచేశారు. తర్వాత అనంతుడు, సుశాంతుడితో తను వచ్చిన విషయం, సుమంతుణ్ణి కలిసిన సంగతి, ఆ విషయంలో అతడికున్న ఇబ్బందీ— అన్నీ వివరంగా చెప్పాడు.

అంతా విన్న సుశాంతుడు, బాధపడు తున్నట్టు మొహం పెట్టి, “ఎప్పుడూ ఏదీ అడగని నువ్వు, ఇవాళ అవసరమై వస్తే, సహాయపడలేకున్నానే అనిబాధగా వుంది,” అన్నాడు.

“సరే, ఇంతకూ ఆ పదివేలూ సర్దడంలో నీకొచ్చిన ఇబ్బందేమిటి?” అని అడిగాడు అనంతుడు ఆతృతగా.

“మా తండ్రి ఇచ్చి పోయిన వ్యాపారమే ఇంతకాలం చేస్తూ వచ్చాను. ఎందుకో ఈ మధ్య సముద్రవ్యాపారం చేసి కోట్లు గడించాలన్న కోరిక ఎక్కువైంది నాలో. ఆ దిశగా ప్రయత్నాలు ప్రారంభించాను. సముద్ర వ్యాపారయంటే పెట్టుబడులు దండిగా కావాలి గదా! లాభాలూ ఆ స్థాయిలోనే వుంటాయనుకో. ఆ వ్యాపారం కోసం, నాదగ్గరున్న ధనమంతా కేటాయించాను, అదీ సంగతి! సరే, పొద్దుపోయింది, పడుకో. పొద్దున్నే మాట్లాడుకోవచ్చు,” అంటూ సుశాంతుడు తన గదిలోకి వెళ్ళాడు.