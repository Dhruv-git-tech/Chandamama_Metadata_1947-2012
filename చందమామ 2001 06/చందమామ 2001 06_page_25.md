తెలివి పెరిగింది!

పాన్నపల్లి గ్రామంలోవున్న సత్రానికి, ఒక రాత్రివేళ శీనయ్య, గోపయ్య అనే బాటసారులు వచ్చారు. భోజనాలయ్యాక ఇద్దరూ సత్రం అరుగుమీదపడుకున్నారు. గోపన్నకు కాస్తకునుకుపట్టే సమయంలో శీనయ్యతన సంచీలోంచి ఏదో తీసి నోట్లో వేసుకుని చప్పరించసాగాడు. గోపయ్య, శీనయ్య చుప్పరించేది పోకవెక్క అనుకుని, “పోకవెక్క పలుకా? నాకూ ఒకటివ్వు,” అన్నాడు.

“పోకవెక్కకాదు, సపోటాగింజలు చప్పరిస్తున్నాను. ఈ ఉదయమే, మా ఇంట్లో ఒక తాళపత్ర గ్రంథం దొరికింది. అందులో సపోటాగింజల్ని ఊసి పారెయ్యకుండా చప్పరిస్తే తెలివి తేటలు మహా పెరుగుతాయని రాసివుంది. అందుకే బాగా చప్పరించి, ఆ తర్వాత ఊసి వేస్తాను,” అన్నాడు శీనయ్య.

“అలాగా! నేను తీర్థయాత్రలకు బయలుదేరాను. ఉన్న తెలివితేటలు మరికాస్తమెరుగైతే, దారిలో తారసపడే మోసగాళ్ళ నుంచి సులువుగా తప్పించుకోవచ్చు. నాకూ ఒక గింజయివ్వు!” అన్నాడు గోపయ్య.

“ఉచితంగా ఇవ్వడం కుదరదు. నాలుగు రూపాయిలిచ్చి, నాలుగు తీసుకో,” అన్నాడు శీనయ్య.

గోపయ్య ఒక క్షణం ఆలోచించి, శీనయ్యకు నాలుగు రూపాయిలిచ్చి నాలుగు గింజలు తీసుకుని, అందులో ఒకటి నోట్లో వేసుకుని చప్పరించసాగాడు. అంతలో అతడికి హఠాత్తుగా తను మోసపోయినట్టు అనుమానం కలిగింది.

అతడు శీనయ్యకేసి కోపంగా చూస్తూ, “పచ్చి మోసం! నాలుగు రూపాయలకు నాలుగు సపోటాపళ్ళే కొనొచ్చు! నీ మోసం సంగతి సత్రం యజమానికి చెపుతాను,” అన్నాడు.

“ఆహాఁ, చూశావా! పది నిమిషాలైనా గడవకుండానే నీ తెలివితేటలెంతగా పెరిగాయో? ఆశ్చర్యం!” అంటూ పెద్దగా నవ్వాడు, శీనయ్య.

ఈ జవాబు విన్న గోపయ్యకు, తనకు నిజంగానే తెలివి తేటలు పెరిగాయేమో అన్న శంక కలిగి, మరి మాట్లాడకుండా వూరుకున్నాడు.

-వారణాశి శ్రీరామకృష్ణ