ఆ సమయంలో, సుశాంతుడి పదేళ్ళ కూతురు రాధ, తను సాయంకాలం విష్ణాలయంలో విని వచ్చిన పురాణ కాలక్షేపం గురించి తల్లితో మాట్లాడుతున్నది.

“నువ్వూ, నాన్నా ఎప్పుడైనా పురాణ కాల క్షేపాలు వినడానికి వెళ్ళారా?” అని అడిగింది రాధ.

“వెళ్ళకేం, నీ వయసంత చిన్నవాళ్ళుగా వున్నప్పుడూ, ఆ తర్వాత తీరిక సమయాల్లో కూడా వెళ్ళాం,” అన్నది తల్లి.

“అలాగా! నాకు పురాణం శాస్త్రులు గారు చెప్పింది, అంతగా తెలియలేదు. కర్ణు డికి, దుర్యోధనుడు బాగా సాయం చేశాడు. కుచేలుడికి, శ్రీకృష్ణుడూ చాలా డబ్బిచ్చి సాయపడ్డాడు. ఇద్దరిలో ఎవరి సాయం గొప్పది?” అని అడిగింది రాధ.

“ఈ ప్రశ్న మీ నాన్న నడుగు. ఆయన పురాణ కథలూ అవీ నాకన్న ఎక్కువ చదివాడు, విన్నాడు,” అన్నది సుశాంతుడి భార్య.

కూతురు తనను అడగబోయేంతలో సుశాంతుడు, “తల్లీ! మీ అమ్మ చెప్పేది ఏనాటి మాట! వ్యాపారం, లాభాలు, మరింత లాభాలు తప్ప - మిగతా విషయాలన్నీ మరిచిపోయాను. మీ అమ్మ నీ సందేహాన్ని ఎలా తీరుస్తుందో నాకూ వినాలనివున్నది,” అంటూ భార్యకేసి చూశాడు.

సుశాంతుడి భార్య, భర్తకేసి ఒకసారి తల తిప్పి చూసి, “నిజంగా వినాలనివున్నదా?” అని కూతురును దగ్గరకు తీసుకుని, “నీ సందేహాన్ని ఏపాటి తీర్చగలనో, నాకు తెలియదు. ప్రపంచంలో అన్నిటికంటే గొప్పది, వాళ్ళ వాళ్ళ ఆలోచనా, అవసరాలను బట్టి-