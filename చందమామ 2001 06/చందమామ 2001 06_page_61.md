స్వర్గమా? నరకమా?

రామాలయంలో హరికథా కాలక్షేపం జరుగుతున్నది. హరిదాసు కథ చెబుతూ, మధ్యలో పాపపుణ్యాల, స్వర్గ నరకాల ప్రసక్తి తీసుకొచ్చాడు.

“మోక్ష సాధనను అందరూ తమ లక్ష్యంగా వుంచుకోవాలి. ఇహ జీవితంలో పుణ్యకార్యాలు చేస్తూ, కేవలం తామరాకు మీద నీటిబాట్టులా గృహస్థ జీవితం సాగించేవారికి, తప్పక స్వర్గలోక ప్రాపి వుంటుంది. అయితే, అది అంత సులభసాధ్యంకాదు. ముందు కోరికలను చంపుకోవాలి. దృష్టిని భగవంతుడిపై సారించాలి. అలా పుణ్యం సంపాదించి స్వర్గానికి పోయి భగవంతుని సాన్నిధ్యం పొంద గోరేవారంతా, ఒకసారి చేతులెత్తండి!” అని హరిదాసు ఆగాడు.

ఆయన ముందున్న ఒక ముదుసలిరైతు తుప్ప అందరూ చేతులెత్తారు. హరిదాసు అతణ్ణి పట్టి పట్టి చూశాడు. అయినా, ఆ ముసలాయనలో చలనంలేదు.

అప్పుడు హరిదాసు కాస్తకటువుగా, “కోరికలకు బానిస అవటం చాలా తేలిక. ఐహిక సుఖా లలో మునిగి తెలుతూ, భగవన్నామస్మరణ లేనివారికి మరణం తర్వాత నరకం తప్పదు. అక్కడ యమభటులు అలాంటి వాళ్ళను చిత్రహింసలకు గురిచేస్తారు. అలాంటి ఘోరమైన నరకానికి పోవడానికి ఎవరైనా సిద్ధంగా వున్నారా? ఉండరని తెలుసు! అయినా అలాంటి వారెవరైనావుంటే చేతులెత్తండి!” అన్నాడు, ముసలివానికేసి చూస్తూ.

అక్కడ వున్నవారిలో ఎవరూ చేయిఎత్తలేదు. ముసలిరైతూ చేయిఎత్తలేదు. హరిదాసు అతడి కేసి గుడ్డురిమి చూస్తూ, “అయ్యా! తమరెక్కడికి పోదలచుకున్నారు? స్వర్గానికి వెళ్తారా అంటే చేయెత్తలేదు; పోనీ నరకానికి అంటేనూ చేయెత్తలేదు,” అన్నాడు.

ముసలి రైతు ఒకసారి పెద్దగా దగ్గి, “స్వామీ, నాకు ఇప్పుడప్పుడే ఎక్కడికీ పోవాలని లేదు. నా మునిమనమరాలికి ఇప్పుడిప్పుడే మాటలు వస్తున్నాయి. అవి చిన్న చిలక పలుకులంటే నమ్మండి. మా ఎల్లావు ఇప్పుడు చూడిది - రానున్న అయిదో ఈతలో తప్పక కోడెదూడెను పెడుతుందని, మా పశువైద్యుడు కూర్మాచారి అంటున్నాడు!” అన్నాడు.

—రామవరపుగణేశ్వరరావు