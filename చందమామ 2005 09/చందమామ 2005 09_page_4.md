వ్యవస్థాపకులు
చి. నాగిరెడ్డి - చక్రపాణి

ఆదర్శ ఉపాధ్యాయుడు!

జన్మనిచ్చిన తల్లితండ్రుల తరవాత విద్యనేర్పిన గురువును దైవసమానంగా భావించి గౌర వించాలని మన శాస్త్రాలు చెబుతున్నాయి. డా. సర్వేపల్లి రాధాకృష్ణన్ అన్ని విధాలా ఆదర్శ ఉపాధ్యాయుడిగా కీర్తిగాంచాడు. ఆయన అసమాన పొండితీ ప్రకర్షకు, మేధా సంపదకు అచ్చెరువొంది, విదేశ విశ్వవిద్యాలయాలు ఉపన్యసించడానికి ఆయన్ను ఆహ్వానించాయి. భారత రాష్ట్రపతి పదవిని అలంకరించిన తొలి విద్యావేత్తగా, ఆ పదవికి గౌరవం సమకూర్చిన మహనీయుడాయన. అందుకే, యేటా ఆయన జన్మదినమైన సెప్టెంబర్ 5వ తేదీని ఉపాధ్యాయ దినోత్సవంగా జరుపుకుంటున్నాం.

తనకున్న జ్ఞానాన్ని ఇతరులకు పంచేవాడు ఉపాధ్యాయుడు. మానవ జీవితానికి సార్థకత సమకూర్చి, వన్నెతెచ్చే ఉన్నతమైన విలువలను, ఉదాత్త భావాలను విద్యార్థుల హృదయాలకు హత్తుకునేలా చేసి, వారిని ఉత్తమ పౌరులుగా ఎదగడానికి దారి చూపేవాడే ఆదర్శ ఉపాధ్యాయుడు!

మనదేశంలో ఒక్పుడు గురుకుల విద్యవిధానం ఆచరణలో ఉండేది. విద్యార్థుల హృదయాలలో జ్ఞానజ్యోతులు వెలిగించి, వారిలో నిద్రాణమైవున్న శక్తియుక్తులను తట్టిలేపి, ఉత్తమ మానవులుగా తీర్చిదిద్దేవారు గురువులు. డా. సర్వేపల్లి మాటల్లోనే చెప్పాలంటే-ఉపాధ్యాయులు మిగిలినవారికన్నా శ్రేష్ఠమైన ప్రజ్ఞానిధులై, ప్రతిభావంతులై ఉండాలి. ధర్మం, మంచితనం పట్ల ప్రగాఢ విశ్వాసం; విద్యార్థుల పట్ల నిజమైన ప్రేమ కలిగి ఉండాలి. అప్పుడే ఉపాధ్యాయులంటే విద్యార్థులకు గౌరవాభిమానాలు పుట్టుకొస్తాయి.

ఒక సంప్రదాయం ఏర్పడాలంటే కొన్ని శతాబ్దాల చరిత్ర అవసరమవుతుందంటారు. గురు శిష్యుల సంప్రదాయం మన దేశంలో అతి ప్రాచీనకాలం నుంచి వస్తున్నది. ఈ సత్సంప్రదాయం ఆధునిక కాలానికి సైతం వర్తించేలా, ఉపయోగపడేలా ఉండడం విశేషం!

సంపాదకుడు : విశ్వం

Visit us at : http://www.chandamama.org