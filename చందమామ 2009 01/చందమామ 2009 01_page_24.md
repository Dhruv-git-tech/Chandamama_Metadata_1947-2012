# వార్తలలో బాలలు

## ‘కుమారి’ దేవత

అతీత శక్తులున్నాయని భావించబడే బాలికను దేవతగా కొలిచే ‘హిందూ-బౌద్ధ’ సంప్రదాయం నేపాల్లో ఈనాటికీ కొనసాగుతున్నది. ఆ సంప్రదాయం ప్రకారం ఇటీవల శ్రియా బజాచార్య అనే ఒక రైతు కూతురిని కొత్త దేవతగా ఎంపిక చేశారు. ఆమెను భక్తపూర్ (ఖాడ్మండు) ‘కుమారి’గా పిలుస్తారు. ప్రస్తుత ‘మావో యిస్టు’ ప్రభుత్వం సైతం దీనిని అనుమతించింది. ఈ బాలికకు పన్నెండేళ్ళు పూర్తయిందంటే ఆమె స్థానంలో మరో ‘దేవత’ను ఎన్నుకుంటారు.

ఇలా దేవతగా ఎన్నిక కావడానికి-సింహానికి ఉన్నట్టు వక్షస్థలం, జింకపిల్ల కాళ్ళలాంటి కాళ్ళు మొదలైన ముప్పైరెండు శుభ లక్షణాలు కలిగి ఉండాలి. ఇటీవలే బలి ఇచ్చిన మహిషంతో పాటు ఏడవకుండా గడపడం లాంటి కరోర పరీక్షలలో నెగ్గాలి!

ఈ మధ్య జరిగిన ఒక ఉత్సవ సందర్భంగా శ్రియా బజాచార్య భక్తులకు దర్శనమిచ్చింది!

## తపాలా బిళ్ళల సేకరణ

ఉత్తరాలు పంపడానికి అందరూ తపాలా బిళ్ళలు ఉపయోగిస్తారు. అయితే కొందరు రకరకాల, దేశవిదేశాల తపాలా బిళ్ళలను సేకరించడానికి ఆసక్తి కనబరుస్తారు. ఇలాంటి వారిని ‘ఫిలేటలిస్ట్’ అంటారు. అలా ఆసక్తి కనబరచే అతి పిన్నవయసు ‘ఫిలేటలిస్ట్’గా మూషమ్ ఆదర్శ్ గుర్తింపు పొందాడు. ఇటీవల హైదరాబాదులో జరిగిన తొమ్మిదవ ఆంధ్రప్రదేశ్ పోస్టల్ సర్కిల్ ఫిలేటలిక్ ఎగ్జిబిషన్లో ఆదర్శ్ సేకరించిన స్టాంపులు ప్రదర్శనకు ఉంచబడ్డాయి. మూడు సంవత్సరాల తొమ్మిది నెలల వయస్కుడైన ఆదర్శ్ ప్రపంచంలోకెల్లా అతి పిన్నవయసు స్టాంప్ కలెక్టర్ అవార్డు అందుకున్నాడు. రజతపతకాన్ని అందుకుని ఢిల్లీలో జరుగనున్న నేషనల్ స్టాంప్స్ ఎగ్జిబిషన్లో పాల్గొనే అదృష్టాన్ని పొందాడు.

ప్రపంచపటంలో కొనిపించీ కొనిపించకుండా ఉండేటోంగా, కుక్ ఐలండ్స్, పిట్కాయిర్న్ ఐలండ్స్, ఫిజీ, కిరిబాటి, క్రిస్మస్ ఐలండ్స్, మారిషస్, ఐస్లాండ్ మొదలైన దీవులను స్పష్టంగా గుర్తుపడుతున్నాడీ పసివాడు! జంతుప్రదర్శన శాలలోని బైసన్, హిప్పోపాటమస్, రినోజరస్ మృగాలను వాటి రూపాలుగల స్టాంపులతో సహా చెప్పగలుగుతున్నాడు!