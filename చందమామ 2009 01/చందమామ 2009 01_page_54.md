యక్కుడు అతణ్ణికూడా పట్టుకుని, “దేవ ధర్మం ఏమిటి?” అని అడిగాడు.

“దేవధర్మం అంటే నాలుగు దిశలూ,”
అన్నాడు చంద్రకుమారుడు.

“నీకు దేవధర్మం తెలియదు,” అని చెప్పి, యక్కుడు అతణ్ణి కూడా తీసుకుపోయి తన నివాసంలో ఉంచాడు.

చంద్రకుమారుడు కూడా ఎంతకూ రాక పోయేసరికి బోధిసత్వుడికి అనుమానం కలిగింది. ఏదో విపత్తు సంభవించి ఉంటుందను కుని, తానే స్వయంగా బయలుదేరి కొలను దగ్గరికి వచ్చాడు. అక్కడ ఇద్దరు మనుషులు కొలనులోకి దిగిన అడుగుజాడలు కనిపించాయి గాని, అందులో నుంచి బయటికి వచ్చిన జాడ కనిపించలేదు. “ఇందులో ఎవరో రాక్షసుడున్నాడు కాబోలు,” అనుకుని బోధిసత్వుడు చుట్టుపక్కలు పరిశీలించి చూసి కత్తి దూసి చేత పట్టుకుని, యుద్ధానికి సిద్ధంగా నిలబడ్డాడు.

అతను నీటిలోకి దిగక పోవటం చూసి జలరాక్షసుడైన యక్కుడు ఆటవికుడి రూపంలో అతడి ముందుకు వచ్చి, “మహాశయా, నీటిలోకి దిగి, హాయిగా స్నానం చేసి, దప్పిక తీర్చుకోక, ఒడ్డున ఎందుకిలా అనుమానంతో నిలబడి ఉన్నావు?” అని అడిగాడు.

ఈ కొలనుకు అధిపతి అయిన యక్షరాక్షసుడు ఈ మనిషే అయి ఉంటాడని బోధిసత్వుడికి అనుమానం కలిగింది. “నా తమ్ములను పట్టుకుపోయినది నువ్వేనా?” అని ఆయన అడిగాడు.

“అవును, వాళ్ళను పట్టుకుపోయింది, నేనే!” అన్నాడు యక్కుడు.

“ఎందుకు అలా చేశావు?” అని బోధిసత్వుడు అడిగాడు.

“ఈ కొలనులో దిగేవారు నాకు అధీను లవుతారు,” అన్నాడు యక్కుడు.

“కొలనులో దిగిన ప్రతివాడూ నీకు లోబడ వలసిందేనా?” అని అడిగాడు బోధిసత్వుడు.

“దేవధర్మం తెలిసిన వాళ్ళు తప్ప అందరూ నా అధీనంలో ఉంటారు,” అన్నాడు యక్కుడు.

“నీకు దేవధర్మం కావాలంటే నేను చెప్పగలను,” అన్నాడు బోధిసత్వుడు.

“అయితే చెప్పు!” అన్నాడు యక్కుడు ఉత్సాహంగా.

“అభిమానమూ, నిందాభయమూ, శుభకర్మమూ, సత్యమూ, శాంతమూ గల సత్పు