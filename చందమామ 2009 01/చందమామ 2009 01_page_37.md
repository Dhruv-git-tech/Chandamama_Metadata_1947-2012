ఒకనాడు మాణిక్యం అనే పారుగూరి వ్యక్తి ఏదో పనిమీద రామాపురానికి వచ్చాడు. ఆ సమయంలో రచ్చబండ వద్దకొందరు గ్రామస్థులు ఊరి పాలిమేరలో మకాంచేసిన సదానందుడనే సాధువు గురించి మాట్లాడు కుంటున్నారు. భూమయ్య అనే కామందు, “ఈ సాధువులు సన్యాసులు ఎవళ్ళను ఉద్దరించడానికి ఇలా ఊళ్ళు పట్టుకుని తిరుగుతారో తెలియదు. వాళ్ళు చెబితేనే మనకు భక్తి కలుగుతుందా? నీళ్ళు పల్లానికే ప్రవహించును. నిజమే పలుకవలెను-అంటూ వాళ్ళు వల్లించే వేదాంత సత్యాలు, నీతి సూత్రాలు ఎవరికి తెలియ వని? అలాంటి వారి దగ్గరికి వెళ్ళడం అంటే డబ్బూ, సమయం రెండూ దండగ!” అన్నాడు.

దాన్ని విన్న గ్రామస్థులు మరికొంతసేపటికి పళ్ళూ, పూలూ తీసుకుని సదానందుడి దర్శనానికి బయలుదేరారు. దాన్ని చూసి ఆశ్చర్యపోయిన మాణిక్యం వాళ్ళతో, “అదేంటి! మీ ఊరి పెద్దమనిషి సాధువుల గురించి చెప్పింది విని కూడా ఇలా బయలుదేరారేంటి? ఆయన అభిప్రాయానికి మీరిచ్చే విలువ ఇదేనా?” అన్నాడు.

గ్రామస్థులు నవ్వి, “నువ్వు ఊరికి కొత్తవాడివి కదా. ఆయన స్వభావం తెలియక ఇలా అడుగుతున్నావు. అయినా, ఎవరి అభిప్రాయానికైనా విలువ, వారిపై ఎదుటివారికి గల అభిప్రాయం బట్టే కదా ఉంటుంది!” అన్నారు.

భూమయ్య ఎటువంటివాడో గ్రహించిన మాణిక్యం, వాళ్ళతో కలిసి తనూ సాధువు దర్శనానికి బయలుదేరాడు.

జనవరి 2009

చందమామ