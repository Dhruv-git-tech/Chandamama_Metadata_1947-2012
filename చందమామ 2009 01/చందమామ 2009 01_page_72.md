# విజ్ఞానం ... వినోదం ... వికాసం ...

## మన పరిసరాలు

### ఈదే అస్థిపంజరాలు

సముద్ర గర్భంలో నేల మీద పెరిగే నాచు మొక్కలుగా భావించి కొన్ని శతాబ్దాలుగా ప్రజలు స్పాంజీలను ఉపయోగిస్తున్నారు. ఈ స్పాంజీలు శ్వాసిస్తాయనీ, ఆహారం తీసుకుంటాయనీ శాస్త్రవేత్తలు కనుగొనడం వల్ల వీటిని ప్రాణులుగా గుర్తించారు. ఒక విధంగా ఇవి ఈదే అస్థిపంజరాలు!

ఒక స్పాంజిని ముక్కలుగా కత్తిరించినట్టయితే, ఒక్కొక్క ముక్కా విడిగా దానంతట అది పెరగడం గమనించవచ్చు. వింతగా ఉంది కదూ? అయినా ఇది నిజం!

స్పాంజీలలో చాలా రకాలు ఉన్నాయి. కొన్ని చిన్నవిగానూ, చాలా మృదువుగానూ ఉంటాయి. మరికొన్ని పెద్దవిగానూ, గట్టిగానూ ఉంటాయి. అవి విభిన్న ఆకారాలతో, రంగులతో పెరుగుతాయి.

## విజ్ఞాన వీచికలు :

### మీరే దిక్సూచిని తయారు చేసుకోవచ్చు

రాత్రుల్లో విమానాలు, నౌకలు దిశలను ఎలా గుర్తిస్తాయని మీలో చాలా మందికి అనుమానం కలగవచ్చు. అవి అందుకు అయస్కాంత దిక్సూచిని ఉపయోగించు కుంటాయి. మీరూ కావాలంటే సొంతంగా దిక్సూచిని తయారు చేసుకోవచ్చు.

అందుకు మీకు కావలసిందల్లా 3 సెం.మీ. పొడవుగల ఒక సూది; చిన్న ముక్క బార్ మేగ్నెట్ అంటే అయస్కాంతం; చిన్న కార్క్ ముక్క; గిన్నెలో కొద్దిగా నీళ్ళు. మొదట కార్కు నుంచి రూపాయి నాణమంత భాగాన్ని కత్తిరించుకోండి. అందులోకి సూదిని గుచ్చి అమర్చండి.

ఆ తరవాత బార్ మేగ్నెట్ ఉత్తర ధ్రువాన్ని దిక్సూచి రెండు సూది కొసల వద్దకు తీసుకురండి. మామూలుగా ఉత్తర ధ్రువాన్ని తెల్లటి చుక్కతో గుర్తిస్తారు. దిక్సూచి సూది ఏ కొస దూరంగా నెట్టబడుతుందో అది ఉత్తర దిక్కు. దానిని 'ఉ' అని గుర్తించండి.

తేలేసూది నీటి మట్టానికి సమాంతరంగా ఉండే విధంగా దానిని నీళ్ళ గిన్నె మీద అమర్చండి. ఉత్తరం-దక్షిణం దిశగా సూది తేలుతుంది. ఉత్తర దిక్కు తెలిసి పోయింది గనక, తక్కిన మూడు దిక్కులను సులభంగా గుర్తించవచ్చు.