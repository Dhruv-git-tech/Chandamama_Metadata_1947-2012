# యువతకు మేలుకొలుపు

“లే, మేలుకో, గమ్యం చేరే వరకు ఆగవద్దు!” అనే స్వామి వివేకానంద ఉత్తేజభరితమైన మేలుకొలుపును తరచూ ఉటంకిస్తూ ఉంటాం. 1883వ సం. చికాగోలో జరిగిన విశ్వమత సమ్మేళనంలో స్వామి వివేకానంద ఈ ఉపనిషద్వాణిని వినిపించాడు. విశ్వమానవ సౌభాత్మ త్వాన్ని ప్రపంచానికి చాటుతూ యువతకు ఆయన ఈ పిలుపునిచ్చాడు. విభిన్న మతాలకు జన్మనిచ్చిన భారత దేశ పౌరుడిగా-భారతీయుల విశ్వాసానికి పునాదిగా వెలుగొందే పరమత సహనాన్ని కూడా స్వామి వివేకానంద ఆ సమ్మేళనంలో చాటి చెప్పాడు.

అయితే, ఇటీవలి కాలంలో మన సొంత గడ్డపై జరిగిన ఉగ్రవాద దురాగతాలు భారతీయ స్ఫూర్తినే పరిహాసించే విధంగా ఉన్నాయి. తమ మతం ప్రబోధించే ప్రాథమిక సూక్తాలను సైతం పాటించకుండా కొందరు దారుణమైన హింసాత్మక దురాగతాలకు పాల్పడుతున్నారు. ఈ ఉగ్రవాద చర్యలలో పాల్గొన్న పలువురు, యువకులుగా ఉండడం మరింత వేదన కలిగించే విషయం. దుష్టుల చేతుల్లో పావులుగా మారిన దారి తప్పిన అమాయక యువకులుగానే వారిని భావించాలి. అలాంటి వారిని దారిలో పెట్టడం మన కర్తవ్యం!

2008వసం.లో అంతర్జాతీయ క్రీడారంగంలో అభినవ్ బింద్రా, సోనియామీర్జా, విశ్వనాథన్ ఆనంద్ మొదలైనవారు అద్భుతమైన విజయాలు సాధించారు. మన దేశం చంద్రమండలానికి పంపిన చంద్రయాన్-1 ఉపగ్రహం అంతరిక్ష సాంకేతిక పరిజ్ఞానంలో మనదేశం సాధించిన అద్భుత ప్రగతికి నిదర్శనం. ఇవన్నీ ప్రతి భారతీయుడూ గర్వించ తగ్గ అపూర్వ విజయాలు!

అయినా సంవత్సరం చివర జరిగిన హింసాత్మక దుర్ఘటనలు ఆ విజయోత్సాహాన్ని విషాద మేఘాల్లా కమ్ముకున్నాయి. ఉపఖండంలో శాంతి సామరస్యాలకు విఘాతం కలిగంచడానికి ప్రయత్నిస్తున్న విచ్ఛిన్నకర శక్తులను రూపుమాపడానికి యువతలోని సానుకూల శక్తులను సమీకరిద్దాం. అందుకు దొహదపడే విధంగా భారతజాతి పునరుజ్జీవనానికి యువతకు పిలుపునిచ్చిన స్వామి వివేకానంద జన్మదినమైన జనవరి 12వ తేదీన యువజన దినోత్సవం జరుపుకుంటున్నట్టే 2009ని యువజన సంవత్సరంగా జరుపుకుందాం. స్వామి వివేకానంద వంటి మహనీయుల ఆశయాలను నెరవేరుద్దాం. వారికి తగినవారసులమని నిరూపిద్దాం!

సంపాదకుడు : విశ్వం

Visit us at : http://www.chandamama.com/telugu