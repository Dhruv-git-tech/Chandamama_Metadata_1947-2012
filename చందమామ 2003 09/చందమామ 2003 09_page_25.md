భారతదర్శిని

## ‘దేవభాష’ మాట్లాడుతూన్న గ్రామం!

పదేళ్ళవరకు మనదేశంలోని ఇతర గ్రామాల్లాగే ఉండేది రాజస్థాన బాన్స్‌వాడా జిల్లాలోని గనోడా అనే గ్రామం కూడా. ఈ పదేళ్ళలోనే వచ్చింది ఈ విచిత్రమైన మార్పు. ఈ గ్రామంలోని చాలామంది ప్రజలు సంస్కృతాన్ని ద్వితీయభాషగా భావించి నేర్చుకుంటున్నారు. వార్డీ వారి మాతృభాష. ప్రాథమిక పాఠశాల, ఉన్నత పాఠశాల, ప్రభుత్వ సంస్కృత కళాశాల ఈ మూడు విద్యాసంస్థలలో సంస్కృతం బోధిస్తున్నారు. ఉపాధ్యాయులు, వెయ్యిమందికి పైగా విద్యార్థులు సంస్కృతభాషా ప్రాచుర్యం పెంచడానికి బద్ధకంకణులయ్యారు. కలిసికట్టుగా కృషిచేస్తున్నారు. ఇంటా, బయటా ప్రజలు సంస్కృతమే మాట్లాడతారు; ఇళ్ళ గోడలపై సంస్కృత నినాదాలు ఉన్నాయి. సంస్కృత పదాలను, భాషను నేర్చుకోవడాన్ని ప్రోత్సహించేలా కొన్ని ఇళ్ళకు సంస్కృతుదాలు, శుభాకాంక్షలు, సుభాషితాలుగల వాల్ పోస్టర్లు అతికించారు. ఇన్ని చేసే ప్రజలు తరచూ సంస్కృత శ్లోకాలు వల్లేస్తారని వేరుగా చెప్పునషారం లేదుకదా!

## మన్మథదేవుడి పూజలు

కేరళరాష్ట్రం ఉత్తర మలబార్లో ఆడపిల్లలు మార్చ్- ఏప్రిల్ నెలలమధ్యకామదేవుడు మన్మథుడి విగ్రహాలు చేసి పూజలు చేస్తారు. జగన్మాత భగవతి ఆలయాలలో ‘నవరాత్రి’ ఉత్సవాలు జరిగేప్పుడు ఈ పూజలు చేస్తారు. మన పురాణాల ప్రకారం తనకు తపోభంగం కలిగించాడని, పరమశివుడు ఆగ్రహంతో మూడవ నేత్రం తెరిచి మన్మథుణ్ణి భస్మం చేసేశాడు. మన్మథుడి భార్య రతీదేవి తన భర్తను బతికించమని శివుణ్ణి వేడుకున్నది. పూలతో మన్మథుడి విగ్రహాన్ని చేసి పూజించమని రతీదేవిని శివుడు ఆదేశించాడు. అలా రతీదేవి భర్త విగ్రహాన్ని పూజించిన దానికి గుర్తుగానే ‘పూరం’ అనే ఈ పండుగ ఏర్పడిందని చెబుతారు.