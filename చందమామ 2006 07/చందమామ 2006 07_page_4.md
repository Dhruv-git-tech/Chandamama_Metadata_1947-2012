వ్యవస్థాపకులు
బి. నాగిరెడ్డి - చక్రపాణి

మరో మైలురాయి!

ఆరు రుతువుల కాలచక్రంలాగే, మన పంచాంగంలో అరవై సంవత్సరాలు ఒకటి వెనక ఒకటి పరిభ్రమిస్తూ ఉంటాయి. అరవైయేళ్ళు పూర్తయ్యే శుభతరుణంలో షష్ట్యబ్ద పూర్తి జరుపుకోవడం మన సంప్రదాయం. 1947 జూలైలో ప్రారంభించబడిన చందమామ ఈ జూలైలో అరవైయవ వసంతంలో అడుగుపెడుతున్నది. మనదేశంలో, బహుశా ఆసియా ఖండంలోనే మరేపిల్లల పత్రికా సాధించని ఘనవిజయం ఇది. చందమామ గర్వించతగ్గ ప్రత్యేక విశిష్టతలలో ఇదీ ఒకటి! తరతరాల యువపాఠకుల తరగని అభిమానమే మన పత్రిక అపూర్వ విజయానికి ప్రధాన కారణం అని వేరుగా చెప్పనవసరం లేదు.

విజ్ఞులైన పలువురు పాఠకులు అభిప్రాయ పడుతున్నట్టు-మహోన్నత భారతీయ సంస్కృతీ సంప్రదాయాలను పసిహృదయాలకు హత్తుకునే విధంగా విశదీకరించి, వారిలో మానవతా విలువలను పెంపాందింపజేసి, వారిని ఉత్తమ పౌరులుగా తీర్చిదిద్దాలన్న ఉదాత్త లక్ష్యానికి కట్టుబడి ఉండడమే చందమామ విజయానికి మరో ముఖ్యకారణం!

స్వాతంత్ర్యానంతరం, భారతీయ బాలబాలికల అభ్యున్నతిని కాంక్షించి వారికి ఆదర్శ వంతమైన ఒక పత్రికను కానుకగా ఇవ్వాలని కలలుగని, దానికి రూపం కల్పించిన చందమామ వ్యవస్థాపకులు శ్రీ బి. నాగిరెడ్డి, శ్రీ చక్రపాణిగార్లకు ఈ సందర్భంగా మా హృదయపూర్వక కృతజ్ఞతాభివందనములు సమర్పిస్తున్నాం. వారి అడుగుజాడలలో నడుస్తూ, పత్రిక ఉన్నత ప్రమాణాలను కాపాడడానికి మా శాయశక్తులా కృష్ణి చేస్తున్నాం.

వేలాది మంది చందాదారుల మద్దతు; ఎనిమిది నుంచి ఎనభైయేళ్ళ వరకుగల లక్షలాది మంది పాఠకుల అభిమానం; తల్లిదండ్రుల, ఉపాధ్యాయుల సహకారం; ప్రకటనదారుల, ఏజెంట్ల, డిస్టిబ్యూటర్ల చేయూత అడుగడుగునా మాకు అండదండలుగా ఉంటున్నాయి. వారం దరికీ మా హృదయపూర్వక కృతజ్ఞతలు తెలియజేస్తున్నాం!

సంపాదకుడు : విశ్వం

Visit us at : http://www.chandamama.org