విలక్షణమైన దృశ్యం

# భయం పుట్టించే పువ్వులు

వంద సంవత్సరాల కోసారి పూత పూస్తాయని భావింపబడే వెదుళ్ళు ఈ సంవత్సరం (2006) పూతకు వచ్చాయి. మిజోరం, మణిపూర్, త్రిపుర, అస్సాంలాంటి ఈశాన్య రాష్ట్రాలలో ఇప్పటికే వెదురు పూయడం ఆరంభమయింది.

వెదుళ్ళు ఒక గడ్డి జాతికి చెందినవి. బొంగురుగా, దృఢంగా ఉన్న కాండాలు 60 ఏళ్ళపాటు ఏపుగా గడల్లా పెరుగుతాయి. ఆ తరవాతనే పూయడం ప్రారంభిస్తాయి. మనదేశంలో 20 రకాలకుపైగా వెదుళ్ళు ఉన్నాయి. పువ్వులు పసుపు పచ్చగాగాని, లేత ఎరుపు రంగులోగాని ఉంటాయి.

పూత తరవాత గింజలు అంటే విత్తనాలు పుట్టుకువస్తాయి. ఆ తరవాత చెట్లు ఎండిపోయి పడిపోతాయి. రుతుపవనాల రాకతో విత్తనాలు మొలకెత్తడం ఆరంభిస్తాయి. కొత్త విత్తనాలు పరిపక్వత చెంది మొలకెత్తి కొత్త వెదురు మొక్కలు ఎదగడానికి ఆరు సంవత్సరాలు పడుతుంది. మరో ఎనిమిది-పది సంవత్సరాలలో వెదురు పాదలు సిద్ధమవుతాయి. ఇవి 50-60 సంవత్సరాల కాలం బతుకుతాయి.

మరి, వెదురు పూచిందంటే ఎందుకు భయపడతారు? వెదురు పాదలన్నీ ఒక్కసారిగా పూతకు వస్తాయి. ఆ కారణంగా విరివిగా గింజలు తయారవుతాయి. ఎలుకలకు వెదురు విత్తనాలంటే మహా ఇష్టం. ఈ కాలంలో ఎలుకలు ఎక్కువవుతాయి. వెదురు విత్తనాలు అయిపోయాక ఎలుకలు పంట పాలాల మీద పడతాయి. దాంతో పంటల నష్టం ఏర్పడి, కరువు కాటకాలకు దారితీస్తాయి.

ఈ సంవత్సరం కేంద్ర ప్రభుత్వం వెదురు కోతకూ, వెదురు పెరిగే ప్రాంతాలలో వాటి రక్షణకూ, ఎలుకల నియంత్రణకూ తగినచర్యలు చేపట్టింది. అయినా, వెదురు పూచినప్పుడు కరువూ కాటకాలూ రావడం కేవలం కాకతాళీయం అని కొందరు శాస్త్రవేత్తలు భావిస్తున్నారు!