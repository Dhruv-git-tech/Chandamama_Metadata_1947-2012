డున్న ముసలివాడెవడో చెప్పాడట,” అన్నాడు సేనానాయకుడు.

“వాడా-ఆ ముసలివాడు! వాడు కేశవుడి తండ్రి. వాడింత కపటవిద్య తెలిసిన వాడని నేను నమ్మను. కేశవుడో, జయమల్లో ఈ కట్టుకథ కల్పించి వుంటారు. వాళ్ళీ సరికే ఈ రాజ్యం సరిహద్దులు దాటిపోయినా, దాటి పోయి వుండవచ్చు,” అన్నాడు బ్రహ్మదండి.

రాజగురువుకు అతడు చెప్పినదాంట్లో కొంత సత్యం వున్నట్టు తోచింది. బహుశా వాళ్ళిద్దరూ ఈ సరికి రాకాసిలోయ మార్గం పట్టి వుంటారు!

రాజుగారూ, బ్రహ్మదండి మాంత్రికుడూ, రాజగురువూ తిరిగి రాజభవనంలో ప్రవేశించారు. సేనానాయకుడు బిచ్చగాళ్ళందర్నీ రాజ ప్రాసాద ద్వారాలు దాటించి నగరంలోకి తరిమి వేయించాడు. రాజూ, రాజగురువూ కలిసి రహస్య మంతనాలు ప్రారంభించారు.

“మహారాజా, మనం ఈ సదవకాశాన్ని చేజారి పోనివ్వకూడదు. రాకాసిలోయలో వున్న వెండీ బంగారాలను మనవిగా చేసుకో వలసిందే. ఆ విధంగా మీకూ, ప్రజలక్కూడా ఎంతో మేలు కలుగుతుంది. ఆ గుప్తధనాన్ని సాధించే శక్తి ఒక్క కేశవుడికే వుందని, మాంత్రి కుడు లోగడ చెప్పాడు. వాణ్ణిపట్టుకునేందుకే వాడు ఇంత కాలంగా ఆ కొండ మీద మాటు వేసుక్కూచున్నాడు. కేశవుడి భుజం మీద పడగ విప్పిన నల్లని పాము ఆకారం మచ్చ వున్నదట. దాని ద్వారా బ్రహ్మదండి తనకు కావలసిన యువకుడెవడో గుర్తించాడు,” అన్నాడు రాజగురువు.

“కాని, వాడు మోసగించి మన చేజారి పోయినట్టు కనబడుతున్నది,” అన్నాడు రాజుగారు.

“అందుకే మనం మోసాన్ని మోసంతోనే నిగ్రహించాలి. నాకో మంచి ఉపాయం తట్టింది. తమరు మరోలా అనుకోకపోతే, మనవి చేస్తాను,” అన్నాడు రాజగురువు.

రాజుగారు అంగీకార సూచకంగా తలా డించాడు.

“ఆ కేశవుడు వారం రోజుల లోపల నగరానికి వచ్చేట్టయితే, అర్ధరాజ్యం ఇస్తామని చాటింపు వేయించుదాం. ఆ గడువు లోగా వాడు రాకపోతే, వాణ్ణి ప్రాణాలతో పట్టి తెచ్చిన వాళ్ళకుగాని, లేక తల నరికి తెచ్చిన వాళ్ళకు గాని, ఒక చిన్న సామంత రాజ్యం ఇవ్వబడుతుందని ప్రకటిద్దాం. నా ఊహ - వాడు అర్ధ రాజ్యం దొరుకుతుందన్న ఆశతో తప్పక మన