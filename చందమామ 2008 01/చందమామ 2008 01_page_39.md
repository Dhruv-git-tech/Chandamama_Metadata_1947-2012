రాత్రి 12.30గం.లకు తిరుగు ప్రయాణమయ్యాం. గుర్రం మీద వస్తూంటే బాగా చలివేసింది. అయినా, గుర్రాల యజమానులు సంతోషంగా పాటలు పాడుతూండడం మాకు ఆశ్చర్యం కలిగించింది! తెల్లవారు జామున మూడు గంటలకు కాట్రా చేరుకున్నాం.

కొండపై నుంచి బండల మధ్యగా కిందికి పారుతూ అక్కడక్కడ దారికి అడ్డంగా నీళ్ళు రావడంతో జారుడు మెట్లలా ఉన్న నేల మీద గుర్రాలు జాగ్రత్తగా నడవడం-మాకు గొప్ప సాహసంలా కనిపించింది. కొందరు లోతైన లోయలోకి పడబోయి తృటిలో తప్పించుకోవడం మాకెంతో ఊరట కలిగించింది. అదో మరపురాని ఉద్వేగభరిత అనుభవంగా మిగిలిపోయింది.

-పి. మేఘ్ను రత్న (12) వరలక్ష్మి విద్యాశ్రమ్, రాజాం

## రోతాంగ్ కనుమ వినోదయాత్ర

నేను ఐదవ తరగతి చదువుతున్నప్పుడు అంటే, 2003 సెప్టెంబర్లో మా తల్లి తండ్రులతో కలిసి ఉత్తరభారతదేశపర్యటనకు వెళ్ళాం. అప్పుడు సిమ్లాకు చేరుకుని అక్కడి ముఖ్యమైన పరిసర ప్రాంతాలను చూడాలని నిర్ణయించాం.

మేము చూసిన వాటిలో ఒక ముఖ్యమైన ప్రదేశం రోతాంగ్ కనుమ. అక్కడి ఉష్ణోగ్రత 10° సె.-15° సె. మధ్య ఉంటుంది. విపరీతమైన చలికి రక్షణగా మా అమ్మ, నాన్న, తమ్ముడు, నేను వెచ్చటి స్వెటర్లు, మప్పర్లు, గ్లూవ్స్ ధరించాం. మేము అక్కడికి చేరగానే గుర్రపుస్వారీ చేయాలనుకుని, అమ్మానాన్నలను పదేపదే అడగసాగాం. తీరా దగ్గరికెళ్ళి చూస్తే, అక్కడున్నవి గుర్రాలు కావు; కంచర గాడిదలు. మొదట వద్దన్నా ఆ తరవాత వాటి మీద వెళ్ళడానికి మా తల్లిదండ్రులు అనుమతించారు. మేము విడివిడిగా ఒక్కో కంచర