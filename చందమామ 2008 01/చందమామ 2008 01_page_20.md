విస్తుపోయి, భయంతో పెట్టె మూసినంతనే చీకటి మటుమాయమై వెలుగువచ్చింది. దానినిబట్టి పెట్టెలో ఉన్నది చీకటిరాయి అని గ్రహించాను. అది ఎల్లప్పుడూ చీకటిని చిమ్ముతూ ఉంటుంది. అదే ఇది, ” అని చెప్పాడు.

గోపయ్య నుంచి చెక్కపెట్టెను అందుకున్న రాజు దానిని తెరిచాడు. మరుక్షణం సభామంటపమంతా గాఢాంధకారం అలము కున్నది. భటులు కాగడాలు వెలిగించారు. రాజు పెట్టెమూత మూశాడు. చీకటి అంత రించి వెలుతురు వచ్చింది. “ఆహా! ఈ చీకటిరాయి నమ్మలేని నిజం,” అంటూ యశోధరవర్మ, గోపయ్యకు వెయ్యి బంగారు నాణాలు కానుకగా ఇచ్చాడు.

ఆ తరవాత రత్నాకరుడనే వ్యాపారి లేచి నిలబడి రాజుకు వంగి నమస్కరించి, “మహా ప్రభూ, ఒక వెన్నెల రాత్రి నేను, మా ఇంటి వెనక ఉన్న తోటలో తిరుగుతూండగా ఒక అద్భుతం చూశాను. ఆకాశంలో రెక్కలగుర్రం మీద ఒక దివ్యపురుషుడూ, స్త్రీవెళుతున్నారు. వేగంగా వెళుతూన్న వారి దగ్గరినుంచి ఒక పుష్పం జారి మా తోటలో పడింది. మరు క్షణమే ఒక విధమైన దివ్యపరిమళం తోటంతా వ్యాపించింది. ఆనందాశ్చర్యాలతో ఆపుష్పాన్ని తీసుకుని పూజాగృహంలో ఉంచాను. ఆ తరవాత తెలిసిన నిజం ఏమంటే – ఆ పుష్పం ఎన్నటికీ వాడలేదు. దాని సువాసన కూడా ఏ మాత్రం తగ్గలేదు,” అంటూ తన చేతిలోని దంతపు భరిణను రాజుకు ఇచ్చాడు.

రాజు భరిణను తెరిచి చూశాడు. అందులో అప్పుడే వికసించినట్టు ఒక పుష్పం నవనవ లాడుతూ కనిపించింది. దాని దివ్య పరిమళం సభామంటపమంతా వ్యాపించింది.

“ఇటువంటి దివ్యపుష్పాల గురించి కథల్లో వినడమేగాని, ఎన్నడూ చూడలేదు. ఇదీ నమ్మలేని నిజమే,” అంటూ రాజు రత్నాకరుడికి ముత్యాల హారాన్ని కానుకగా ఇచ్చాడు.

ఆ పిమ్మట మహాయజ్ఞుడనే పండితుడు లేచి, “ప్రభూ, నా వద్ద ఒక పురాతనమైన నాణెం ఉన్నది. దాన్ని తాకితే చాలు. మరిచి పోయిన విషయాలన్నీ జ్ఞాపకం వస్తాయి,” అంటూ ఒక నాణాన్ని రాజుకు ఇచ్చాడు.

దాన్ని తాకగానే రాజుకు గతంలో మరిచి పోయిన విషయాలన్నీ ఒక్కసారిగా జ్ఞప్తికి