“తరవాత కలలో కొందరు రైతులను చూశాను. వారు కాడి నుంచి బలిష్ఠమైన ఎద్దులను తొలగించి, ఆ కాడికి లేగదూడలను కట్టటం కనిపించింది,” అన్నాడు మహారాజు.

“నే నింతకు పూర్వం చెప్పిన అవినీతిగల రాజులు రాజ్యాధికారాల నుంచి సమర్థలైన మంత్రులను తొలగించి, ప్రపంచజ్ఞానం లేని యువకులను ఆ పదవులలో నియోగించ బోతారు. అదే ఆ కలకు అర్థం!” అన్నాడు బుద్దుడు.

“తరవాత ఒక వింత గుర్రాన్ని చూశాను. దానికి రెండు వైపులా తలలున్నాయి. ఆ రెండు తలలతోటీ అది దాణా తింటున్నది. ఈ ఘోరం ఏమిటి, స్వామీ?” అని మహారాజు అడిగాడు.

“రాబోయే పాపిష్ఠికాలంలో న్యాయాధికారులు తగాదాలు పరిష్కరించటంలో నిష్ణాక్షికంగా ఉండటానికి బదులు, రెండు పక్షాల వారి నుంచీ లంచాలు మేస్తారు. అదే దాని అర్థం,” అన్నాడు బుద్దుడు.

“తరవాత ఇంకొకచిత్రం చూశాను. రాజ భవనం పక్కనే ఒక పెద్ద కడవ నిండా నీరు న్నది, దాని చుట్టూ ఇంకా చిన్న కడవలెన్నో ఖాళీగా ఉన్నాయి. అక్కడికి అన్ని కులాల వారూ నీరు పట్టుకు వచ్చి, అదివరకే నిండి వున్న కడవలోనే నీరు పోసి, అది పార్లిపోతున్న సంగతి కూడా గమనించకుండా వెళ్ళి పోతు న్నారు. ఖాళీ కడవల్లో ఎవరూ నీరు పొయ్యరు. ఏమిటి దీని అర్థం?” అని మహారాజు అడిగాడు.

“ముందు, ముందు అధర్మం పెచ్చు పెరుగుతుంది. ప్రజలు కష్టించి సంపాదించిన ధనమంతా రాజుగారి ఖజానాలో పోస్తారు. ఒక వంక ఖజానాలో ధనం మూలుగుతూ వుంటే, ఇంకో వంక శ్రమించే ప్రజల ఇళ్ళు ఆ ఖాళీ కుండల్లాగా ఉంటాయి,” అన్నాడు బుద్దుడు.

“మరొక కలలో ఒక పాత్రలో అన్నం ఉడుకుతూ ఉండటం చూశాను. ఆ అన్నమంతా ఒక రకంగా ఉడకడం లేదు. ఒక భాగంలో ఉడుకు జాస్తి అయి మెతుకు చిమిడిపోయింది. ఒక భాగంలో అన్నం సరిగా ఉడికింది. వేరొక భాగంలో బియ్యం బియ్యంగానే ఉంది,” అన్నాడు మహారాజు.

“రాబోయే కాలంలో వ్యవసాయం ఇలాగే ఉండబోతుందని, ఈ కల చెబుతున్నది. పాలకులు వరదలను గురించీ, అనావృష్టి