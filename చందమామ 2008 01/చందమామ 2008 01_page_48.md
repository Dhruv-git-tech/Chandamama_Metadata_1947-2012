ఎరుగడు. రాజు కోరింది గనక చేయగలిగితే తనదరిద్రం వదిలిపోతుందని భార్యతో చెప్పాడు.

“మన పొరుగున వచ్చి చేరిన బీరేంద్రను ఏదైనా ఉపాయం అడగవచ్చుకదా? అతడు చాలా తెలివైన వాడిలా కనిపిస్తున్నాడు,” అన్నది భార్య.

“అంత మాత్రం తెలిస్తే, ఆయనే వెళ్ళి బహుమతి చేజిక్కించుకోగలడు కదా! అయినా, అడగడంలో పోయేదేమీ లేదు,” అనుకుంటూ ఆపేదవాడు వెళ్ళి పొరుగింట్లో ఉన్న బీరేం ద్రకు విషయం చెప్పాడు.

ఆ మాట విన్న బీరేంద్ర, “అదేం అంత కష్టమైన పని కాదు,” అన్నాడు చిన్నగా నవ్వుతూ.

“అదెలాగో నీకు తెలుసా? తెలిస్తే చెప్పుమరి,” అని అడిగాడు పేదవాడు అత్రుతగా.

“తల మీద మంచం పట్టుకుని నడువు. ఎండలో నడుస్తున్నా, గొడుగు పట్టుకోక పోయినా, నీ మీద ఎండ పడదు. నీడలోనే నడవగలుగుతావు,” అన్నాడు బీరేంద్ర.

“ఆహా, అద్భుతం! నాకా విషయం తోచనే లేదు. చక్రవర్తిని దర్శించడానికి ఇప్పుడే ఆగ్రాకు బయలుదేరి వెళతాను. వంద మొహరీలు నావే,” అంటూ అతడు అక్కడినుంచి పట్టరాని ఉత్సాహంతో బయలుదేరాడు.

పేదవాడు అప్పటికప్పుడే బయలు దేరి హుటాహుటిగా ఆగ్రాను చేరుకుని అక్బర్ చక్రవర్తిని దర్శించి, “ప్రభూ, రాజభవనానికి ఎండలోనే వచ్చాను. గొడుగు పట్టుకుని రాలేదు. అయినా నా మీద ఎండపొడ సోకలేదు. నీడనే నడిచివచ్చాను,” అన్నాడు.

“అలా రావడం అసాధ్యమని అందరూ అన్నారు. మరి నీకెలా సాధ్యమయింది?” అని అడిగాడు అక్బర్.

“తల మీద మంచం పట్టుకుని మరీ నడిచి వచ్చాను, ప్రభూ,” అన్నాడు పేదవాడు.

“శభాష్. ప్రకటించిన బహుమతిని నీకు తప్పక ఇప్పిస్తాను. అది సరే, నీకీ ఆలోచన స్వయంగా వచ్చిందా? ఎవరైనా చెప్పారా?” అని అడిగాడు అక్బర్.

“ఆగ్రా నుంచి బీరేంద్ర అనే ఒకాయన ఈ మధ్య గ్రామానికి వచ్చి మా పొరుగున చేరాడు. ఆయన చాలా తెలివైనవాడు. ఆయనే నాకీ ఉపాయం చెప్పాడు,” అన్నాడు పేదవాడు.