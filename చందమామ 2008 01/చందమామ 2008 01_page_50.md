చందమామ కబుర్లు

మనదేశపు ఏడు అద్భుతాలు

ఇటీవల ఏడు ప్రపంచ అద్భుతాల ఎంపిక జరిగి, అందులో మన తాజ్మహల్ చోటుచేసుకున్న విషయం తెలిసినదే. ఇప్పుడు టైమ్స్ ఆఫ్ ఇండియా గ్రూపు పత్రికలు మనదేశపు ఏడు అద్భుతాల గురించి అభిప్రాయ సేకరణ జరిపాయి. వాటిలో కర్నాటక రాష్ట్రం శ్రావణ బెళగొళలోని పదిహేడు మీటర్ల ఎత్తయిన బాహుబలి ఏకశిలా విగ్రహానికి ఎక్కువ ఓట్లు రావడం విశేషం. తక్కిన ఆరు అద్భుతాలు: అమృతసర్ స్వర్ణదేవాలయం; తాజ్మహల్; హంపీ శిథిలాలు; కోణార్క సూర్యదేవాలయం; 3,000 సం.లకు పూర్వం వెలసిన నలంద విశ్వవిద్యాలయ ప్రాంతం; ఖజురహో శిల్పసముదాయం.

పాదుకలకు పాము రక్షణ

లండన్‌లోని సుప్రసిద్ధ హారోడ్స్ డిపార్ట్‌మెంటల్ స్టార్ రూ. 51 లక్షల విలువైన పాదుకలను ప్రదర్శనకు ఉంచింది. వజ్రాలు, మణులు, మాణిక్యాలు పొదిగిన ఆ జత పాదుకలను 'ది రేనే కావోవిల్లా' తయారు చేసింది. వాటిని ప్రదర్శనకు ఉంచినప్పుడు పక్కనే ఈజిప్టు త్రాచుపామును కాపలాకు ఉంచారు.

హిందూమత ప్రార్థనతో అమెరికా సెనేట్ ఆరంభం

నౌర్త్‌నెవాడాలో హిందూ ఆలయ పబ్లిక్ అఫెయిర్స్, ఇంటర్‌ఫెయత్ రిలీజియన్ డైరెక్టర్ రాజన్ జేద్ గాయత్రీ మంత్రాలాపనతో అమెరికా సెనేట్ ఆగస్ట్ 13వ తేదీ సమావేశం ఆరంభమయింది. 1789లో సెనేట్ ఏర్పాటయినప్పటి నుంచి ఇలా జరగడం ఇదే ప్రథమం. గనక, దీన్నోక చారిత్రాత్మక ఘట్టంగా చెబుతున్నారు. జేద్ గంగా జలాలను వేదిక మీద చిలకరించి 'ఓం శాంతి శాంతి శాంతిః' అనే శాంతి పాఠంతో పూర్తిచేశాడు.

చందమామ

జనవరి 2008