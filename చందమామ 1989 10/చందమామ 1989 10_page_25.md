శూరసేనుడు, ప్రారంభించమన్నట్టుగా తల పూపాడు.

వెంటనే మర్లిక రాజదంపతులకు వినయంగా వంగి నమస్కరించి, నాట్యం ప్రారంభించింది.

నాట్యం పూర్తికాగానే, శూరసేనుడు చప్పట్లుకొడుతూ, 'శభాష్, మర్లికా! నువ్వు మర్లికవు కాదు, మయూరకన్యవు. నా కళాతృష్ణను గమనించి, నటరాజు నాకు ప్రసాదించిన కళాభినేత్రివి! నీ రాకతో, నా కొలువులో ఒక పెద్ద లోటు తీరింది,' 'అన్నాడు.

మర్లిక అనందంగా రాజదంపతులకు, తన కృతజ్ఞతలు చెప్పి వెళ్ళిపొయింది.

శూరసేనుడు అక్కడి నుంచి తిన్నగా, రహస్యాలోచనామందిరానికి వెళ్లి, మంత్రి కేశవభట్టుకు కబురంపాడు. అతడు రాగానే, శూరసేనుడు, మర్లికను గురించి వివరంగా చెప్పి, ఆమెను ఆస్థాననర్తకగా నియమించినట్టు తెలిపాడు.

అంతా విన్న కేశవభట్టు అందోళనగా, 'ఎంతపనిచేశారు, ప్రభూ! సౌందర్యవతి, నేర్పరీ అయిన స్త్రిని, ప్రజాప్రాముఖ్యం గల అటువంటి పదవిలో, పూర్తివివరాలు తెలుసుకోకుండా నియమించడం మంచిది కాదు. ఇప్పుడైనా మించిపోయింది లేదు. ఆమెకు కేవలం ఆశ్రయం మాత్రం కల్పించి, కొలువులో స్థానం యివ్వడానికి వీలులేదని చెప్పండి,' 'అన్నాడు.

'అలా కాదు. ఆమెకు కొలువులో స్థానం యివ్వడానికే నిశ్చయించాను,' అన్నాడు శూరసేనుడు.

కేశవభట్టు, అశ్చర్యంగా చూశాడు. అది గమనించిన శూరసేనుడు, 'నేను మొదట వాగ్దానం యివ్వడమే పారబాటయిందని, నేను అంగీకరిస్తున్నాను. కాని, పున రాలోచిస్తే, వాగ్దానాన్ని నిలబెట్టుకోవడమే మంచిదనిపిస్తున్నది. మనం అనుమానిస్తున్నట్టు ఆమె ఏదేశపు గూఢచారితో కావచ్చు; కాకపోవచ్చు. ఏమైనా మన జాగ్రత్తలో మనం వుందాం!' అన్నాడు.