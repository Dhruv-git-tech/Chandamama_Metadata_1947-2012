రాజ్యప్రాప్తి కన్న కూడా ఎక్కువైనది. పాండవులు హస్తినాపురాన్ని విడిచిపెట్టి చాలా కాలమయింది. కౌరవులు వారిని మళ్ళీ చూడాలని ఆత్రంగా ఉన్నారు. అంతఃపుర స్త్రీలు ద్రౌపదిని చూడటానికి తహతహలాడి పోతున్నారు. తమ అనుమతితో పాండవులను కుంతీ ద్రౌపదులతో సహా హస్తినాపురానికి తీసుకు రావలసినదిగా ధృతరాష్ట్రుడు నన్ను ఆజ్ఞాపించాడు. అందుచేత తమరు అనుమతి ఇవ్వండి,” అన్నాడు.

ఆ మాటలు విని ద్రుపదుడు విదురుడితో, “కౌరవులతో బంధుత్వం కలిసినందుకు నేను ఆనందపారవశ్యం చెందుతున్నాను. ధృతరాష్ట్రుడంతటివాడు ఆజ్ఞాపించటము, నీ వంటి దూరాలోచనాపరుడు రావటమూ — ఇక అభ్యంతరాలకు అవకాశమేదీ? కాని, బల రామకృష్ణులేమంటారో తెలుసుకోవాలి; పాండవులు కూడా ప్రాజ్ఞాలు, ధర్మపరులు, శక్తిమంతులు - వారేమంటారో?” అన్నాడు.

ద్రుపదుడి మాటకు ధర్మరాజు అడ్డువచ్చి, “మహారాజా, మేము మీ ఆధీనంలో ఉన్న వాళ్ళం. మీరు ఆలోచించి మా కర్తవ్యం ఎలా నిర్ణయిస్తే అలా నడుచుకుంటాం,” అన్నాడు.

అప్పుడు కృష్ణుడు సభవారితో, “విదురుడు కోరిన ప్రకారం అతనివెంట పాండవులను హస్తినాపురానికి పంపటమే ఉచితమని నాకు తోస్తున్నది. కాని, అన్నివిధాలా పాండవుల మేలు కోరే ద్రుపదుడి అభిప్రాయమేమిటో?” అన్నాడు.

దానికి ద్రుపదుడు, “పాండువులు ఇవాళ నాకు దగ్గరివారైనారు. కాని ఈ కృష్ణుడికి వారు చిన్నతనం నుంచీ ఆప్తులు. ఎంత దూరాన ఉండి కూడా అతను వారి మేలు కోరుతూ ఉంటాడు. అందుచేత ఆయన అభిప్రాయమే నాదీనూ,” అన్నాడు.

ద్రుపదుడి అనుమతి లభించింది. పాండవులు ద్రౌపదినీ, కుంతినీ వెంటబెట్టుకుని విదురుడి వెంట హస్తినాపురానికి బయలు దేరారు. కృష్ణబలరాములు వారి వెంట వచ్చారు. విదురుడు పంపిన దూత ముందుగా వెళ్ళి పాండవుల రాకను ధృతరాష్ట్రుడికి తెలి