ఇదంతా గమనిస్తున్న సుమనస్పతి పెదాల మీద చిరునవ్వు తాండవించింది. అతడు ఆసనం మీది నుంచి లేచి అటూ ఇటూ పచార్లు చేయసాగాడు.

ఒక గంట గడిచేంతలో, ఎక్కడికోపోయిన కోతి గెంతుతూ, పాముకాటుకు గురైన కోతి దగ్గరకు వచ్చింది. ఇప్పుడు దాని చేతిలో చిన్న పాములా మెలికలు తిరిగివున్న ఐదా రంగుళాల మూలిక ఒకటి వున్నది. కోతి దాన్ని స్పృహలేకుండా పడివున్న తోటి కోతి తలపైపెట్టి, మూడే మూడుసార్లు గట్టిగా ఊదింది. వెంటనే కోతి కళ్ళు తెరిచి, ఒళ్ళు విదిలించుకుంటూ లేచి నిలబడింది.

అదే సమయంలో సుమనస్పతి వాటిని సమీపిస్తూ చిన్నగా చిటికవేసి, గట్టిగా హుంక రిస్తూ చేయి చాపాడు. కోతులు ముఖముఖాలు చూసుకుని వణికిపోతూ, మూలికను అతడి చేతిలో పెట్టి, మధ్య మధ్య తిరిగి చూస్తూ అక్కడి నుంచి వెళ్ళిపోయినై.

సుమనస్పతి ఆ మూలికను రాకుమారుడి శిరస్సుపై వుంచి, మూడుసార్లు గట్టిగా వూడాడు. మరుక్కణం రాకుమారుడు నిద్ర నుంచి మేలుకున్న వాడిలా లేచి కూర్చున్నాడు. సుమనస్పతి, ఈశుభవార్తను రాజుకు అంద జేయవలసిందిగా కాపలాభటులకు చెప్పాడు.

ఈ వార్త వింటూనే రాజూ, రాణీ పరమా నంద భరితులై, తోటలోకి వచ్చి తమ కుమారుణ్ణి కౌగిలించుకున్నారు. రాజూ అప్పటికప్పుడే సుమనస్పతికి అంతులేని ధనం ఇచ్చి ఘనంగా సత్కరించాడు.