మాట్లాడే చిలక!

హేలాపురి రాజవీధిలో ఒక ముసలిబోయవాడు, ఒక పెద్ద పంజరం నిండుగా వున్న చిలకలను, దారేపోయే వారికి చూపుతూ, “అయ్యలారా! మాట్లాడే చిలకలండి. ఏది వింటే అది తిరిగి పలుకు తాయి. చిలక ఖరీదు ఐదు వరహాలు. ఒకసారి అమ్మిన చిలకను వాపసు తీసుకోకూడదన్నది, మాగూడెం చిలకమ్మవారి కట్టడి. అంతా మీ అదృష్టం!” అంటున్నాడు.

కొందరు చిలకలను కొనుక్కు పోతున్నారు. ఇది చూసి, వీరేశం అనేవాడు ఒక చిలకను కొని ఇంటికి తీసుకువెళ్ళాడు. తర్వాత చిలకతో మాట్లాడించడానికి ప్రయత్నాలు ప్రారంభించాడు. కానీ చిలక, వీరేశం అన్న ఒక్క మాటను కూడా తిరిగి పలకలేదు. కొత్తచోటు గనక చిలక భయపడుతున్నదేమో అనుకుని, వీరేశం దానికి రెండు రోజుల పాటు పళ్ళూ, గింజలూ తినిపించాడు. అయినా ప్రయోజనం లేకపోయింది.

విసిగిపోయిన వీరేశం, దాన్ని ముసలిబోయవాడి దగ్గరకు తీసుకుపోయి, “ఒరే, ముసలాడా! నీదంతా పచ్చి మోసం. మా నగరవాసుల్నే మోసగించాలని చూస్తున్నావా? ఈ చిలక ఏమాట వింటే ఆ మాట పలుకుతుందని చెప్పావు. కానీ ఇది ఒక్క మాట కూడా తిరిగి పలకడం లేదు,” అన్నాడు కోపంగా.

బోయవాడు చిలకను చేతిలోకి తీసుకుని, కాసేపు దాన్ని పరీక్షగా చూసి, ఏవో మాటలని, అది పలక్క పోయేసరికి, “అయ్యా! ముందే చెప్పాను – వాపసు తీసుకోననీ, అంతా మీ అదృష్టమనీ! ఈ చిలకకు చెవుడని నా అనుమానం. బాగా తెలిసిన వైద్యుడికెవరికన్నా చూపించండి,” అన్నాడు.

—కోనే నాగవెంకట ఆంజనేయులు