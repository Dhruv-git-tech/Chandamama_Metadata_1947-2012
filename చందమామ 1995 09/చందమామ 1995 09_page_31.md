వ్యాపారి అనుమానం

సోమవరం గ్రామ మునసబు వట్టం వెళ్ళి, పనులన్నీ పూర్తి చేసుకున్నాక, తన గుర్రం మీద గ్రామా నికి తిరుగుప్రయాణమయ్యాడు. దారిలో ఆయన ఒక చెరువు దగ్గర ఆగి, గుర్రం నీరు తాగాక. గట్టుమీద వున్న చెట్టు నీడన కొంతసేపు విశ్రమించి, బయలుదేరే సమయానికి, వడ్లవ్యాపారి శెట్టి గుర్రం మీద వస్తూ కనిపించాడు.

మునసబు అతి మితభాషి అయితే, ఈశెట్టి వాగుడుకాయ. అతడితోకలిసి ప్రయాణం చేయడం మునసబుకు ఇష్టం లేకపోయినా, తన గ్రామంవాడే అయిన శెట్టిని ఎలా వదుల్చుకోవాలో తెలియ లేదు. దారిలో మునసబు ముభావంగా వున్నాడు. శెట్టి మాత్రం, ఆ రోజు సంతలో తను ఎన్ని వడ్ల బస్తాలు ఏఏ ధరలకు అమ్మాడో చెప్పసాగాడు. అతడి మాటలజోరు కొంతసేపు భరించాక, మునసబుకు అతడు నోరు మెదపకుండా చేసేందుకు ఒక ఉపాయం తట్టింది.

“శెట్టి! నాతో పందెంకాస్తావా? మనసులో రామ నామస్మరణ, మన ఊరి రామాలయం చేరే దాకా చేస్తూండాలి. మధ్యలో మాట్లాడకుండా అలా నువ్వు చేయగలిగితే – నా గుర్రాన్ని నీకిచ్చేస్తాను,” అన్నాడు మునసబు.

“ఇంతేనా? పందానికి నేను సిద్ధం!” అని శెట్టి మౌనం వహించాడు.

ఈవిధంగా మునసబు, శెట్టి తమ గుర్రాల మీద మౌనంగా తమ గ్రామపాలిమేరలకు వచ్చారు.

ఇంతలో మౌనంగా వున్న శెట్టికి హఠాత్తుగా, ఒక అనుమానం వచ్చింది. అతడు మునసబును, “ఒక్క గుర్రమేనా లేక దాని మీద వున్న జేను కూడా ఇస్తారా?” అని అడిగాడు. —ఆర్. సత్య