తల్లి అనుమతి తీసుకుని ఇద్దరు కూతుళ్ళూ తండ్రివెంట బయలుదేరారు. వాళ్ళు చాలా దూరం నడిచాక ఒక అడవి ఎదురయ్యింది. పిల్లలు బాగా అలిసిపోయారు. కొంతసేపు విశ్రాంతి తీసుకుందా మని ఒక మర్రిచెట్టు నీడలో కూర్చున్నారు. మరి కొంతసేపటికి అలసటతో అలాగే నిద్రపోయారు. తండ్రి కూడా వాళ్ళకు సమీపంలో రాళ్ళను తల కడగా పెట్టుకుని పడుకున్నాడు. కూతుళ్ళిద్దరూ గాఢ నిద్రలో ఉన్నారని తెలియగానే, బ్రాహ్మడు మెల్లగా లేచి, తను తలకడగా పెట్టుకున్న రాళ్ళ వద్ద కుంకుమ కలిపిన నీళ్ళు చల్లి అక్కడి నుంచి జారుకున్నాడు.

చీకటి పడుతూండగా అక్కచెల్లెళ్ళకు మెలకువ వచ్చింది. తండ్రి కనిపించలేదు. అతడు పడుకున్న చోట నెత్తురులాంటి ఎర్రటి మరకలు ఉండడం చూసి హడలిపోయారు. “ఏదో క్రూర మృగం మన నాన్నను చంపేసినట్టున్నది,” అని విలపించింది జుమాబీ.

“ఇది నెత్తురు కాదు, జుమాబీ,” అని చెల్లెల్ని ఓదార్చిన ఉమాబీ, “నాన్న మనల్ని ఇక్కడే వదిలి వెళ్ళి ఉంటాడేమో,” అన్నది.

అప్పటికే రాత్రి కావడంతో, తెల్లవారేవరకు వాళ్ళు అక్కడే గడిపారు. తూరుపు దిక్కున వెలుగు రేఖలు కనిపించగానే అక్కడి నుంచి బయలు దేరారు. కొంత దూరం నడిచి, దూరంలో ఒక గ్రామం కనిపించగానే సంతోషిస్తూ, ఆ గ్రామాన్ని చేరుకున్నారు. వాకిళ్ళలో రంగు రంగుల ముగ్గులు వేసి, పుష్పాలంకరణలు చేయబడి ఉన్నాయి.

ఒక ఇంటి నుంచి ఒక అవ్వ వెలుపలికి రావడం చూసి, “ఎవరికైనా పెళ్ళి జరుగుతున్నదా?” అని అడిగింది ఉమాబీ. “లేదు పాపా, ఇవి పూజ రోజులు, కదా,” అన్నది ఆ అవ్వ.

“దుర్గాపూజ ఎప్పుడో వెళ్ళిపోయింది కదా?” అని అడిగింది ఉమాబీ.

“మరయితే, దీపావళి అయి ఉండవచ్చు,” అన్నది జుమాబీ.