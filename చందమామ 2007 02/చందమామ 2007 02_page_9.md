భద్రయ్య కల్పించుకుని, “ఇంట్లోదోమలు ఎక్కువ. అవి కుడితే, కొరడాతో కొట్టినంత బాధగా ఉంటుందట మీ అక్కకు,” అంటూ సర్ది చెప్పబోయాడు.

“అది కాదు,” అంటూ చంద్రకాంత, తమ్ముడికి ఆ ఇంట్లో అర్ధరాత్రి సమయంలో జరుగుతున్న తతంగుమంతా చెప్పేసి, “ముప్పై వేలు వచ్చినా ఈ ఇల్లు అమ్మేసే ప్రయత్నంలో ఉన్నాడు మీ బావ,” అన్నది.

“ఇప్పుడు నిద్ర ముంచుకు వస్తోంది. ఇంటి బేరం సంగతి రేపు ఆలోచిద్దాం,” అంటూ అతడు చాప మీదే గుర్రుపెట్టి నిద్ర పోయాడు.

అర్ధరాత్రి కాగానే, గది అంతా కంపించి రోజూలాగే, “నేనెవరిని?” అనే భీకరస్వరం వినిపించింది.

అంతవరకూ నిద్రపట్టక, మంచం మీద అటూ ఇటూ దొర్లుతూన్న భద్రయ్య, అదిరి పడిలేచి, “ఆంజనేయులూ.... దయ్యం... దయ్యం.. కాపాడు,” అంటూ భయంతో బావమరిదిని పిలవసాగాడు.

బామమరిది ఆంజనేయులు ఉలిక్కిపడి లేచి కూర్చున్నాడు.

“నేనెవరిని?” అని మళ్ళీ గద్దించింది భీకరస్వరం.

“నువ్వెవరివా? అసలు నేనెవరో నీకు తెలుసా? ఆంజనేయుల్ని! రోజూ నిద్రా భంగం కలిగించి మావాళ్ళను బాధిస్తూన్న నీపని పట్టడానికే వచ్చాను. నిన్ను వదిలి పెట్టను. నాకు ఇప్పుడు నిద్ర ముంచుకు వస్తోంది. నువ్వెవరో రేపు చెబుతాను,” అన్నాడు ఆంజనేయులు.