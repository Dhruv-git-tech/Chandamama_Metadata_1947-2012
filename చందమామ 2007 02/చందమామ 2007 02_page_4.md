వ్యవస్థాపకులు
చి. నాగిరెడ్డి - చక్రపాణి

ఆలోచించవలసిన విషయాలు

2006 ముగుస్తూన్న సమయంలో రెండు విషాదవార్తలు ప్రజలను దిగ్గ్రాంతి పరచాయి.
మొదటిది ఢిల్లీ సమీపం నోయిడాలోని ఒక ఇంటి ఆవరణలో దాదాపు 38 మంది చిన్నారుల అరకొర అస్థిపంజరాలు బయటపడడం. రెండవది చెన్నయ్ లో పదకొండేళ్ళ పసివాణ్ణి, పద్ధెని మిదేళ్ళలోపు ముగ్గురు కుర్రాళ్ళు అపహరించి, హత్యచేసిన ఘోర ఉదంతం. సెల్ ఫోన్లు కొనుక్కోవడానికీ, కొత్త సంవత్సరాన్ని విలాసంగా జరుపుకోవడానికీ డబ్బుకావాలని వాళ్ళు పసి వాణ్ణి అపహరించి, ఐదు లక్షలు ఇవ్వమని ఆ పసివాడి తల్లిదండ్రులను ఫోన్ లో బెదిరించారు.
పథకం ఫలించకపోయేసరికి పసివాణ్ణి చంపేశారు!

ఇక నోయిడాలో జరిగినది మానవమాత్రులు ఊహించలేని నరరూపరాక్షుల ఘోరకృత్యం.
ఒకరిద్దరు పిల్లలు కనిపించకుండా పోయినప్పుడే, తల్లిదండ్రుల గోడును ఆలకించి పోలీసులు స్పందించి తగిన చర్యలు తీసుకుని ఉంటే ఇందరు పిల్లలు బలికాకుండా కాపాడి ఉండవచ్చు.

ఇలాంటి ఘోరకృత్యాలు జరగడానికి కారణం ఏమిటి? తల్లిదండ్రులు పిల్లల పట్ల చాలినంత శ్రద్ధ కనబరుస్తూ తగిన రక్షణ కల్పిస్తున్నారా? హింస-ప్రతిహింస, పగ-ప్రతీకారం ఇతివృత్తాలతో వస్తూన్న సినిమాలు; టీవీ ఛానెళ్ళ కథలు లేత హృదయాలపై చెడు ప్రభావం చూపడం లేదా? ఉన్నవారికీ, లేనివారికీ మధ్య అంతరం రోజు రోజుకూ పెరిగిపోవడం; ఒక వర్గం అనుభవిస్తూన్న విలాస జీవితం చూసి, మరొక వర్గం తామూ ఎలాగైనా అలాంటి జీవితాన్ని అనుభవించాలని ఉబలాట పడడం-ఇలాంటి దురాగతాలను పురికొల్పుతున్నాయా? మనం తరచూ చెప్పుకునేలా జీవితంలో క్రమశిక్షణను పాటిస్తూ, ఉన్నత విలువలను అలవరచుకోవడం ఒక్కటే వీటన్నిటికీ పరిష్కారమార్గం అంటే సత్యదూరం కాదు కదా? ఇవన్నీ ప్రతి ఒక్కరూ ఆలోచించవలసిన విషయాలు. వేరుపురుగుల్లాంటి మౌలిక రుగ్మతలను తొలగించడానికి తగిన చర్యలు తీసుకోవడం అవసరం!

సంపాదకుడు : విశ్వం

Visit us at : http://www.chandamama.org