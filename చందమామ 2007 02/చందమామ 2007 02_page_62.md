## మన సాంస్కృతిక కార్యక్రమాలు
# గోవా 'కార్నివాల్'

గోవాలో చాలా ముఖ్యమైన 'కార్నివాల్' ఉత్సవం రెండు నెలల ఏర్పాట్ల తరవాత ఫిబ్రవరి మధ్య జరుపుకుంటారు. కార్నివాల్ అనే పదానికి అనేక అర్థాలు చెబుతారు. అయితే 'కారస్ నవాలిస్' అన్నపదం నుంచే కార్నివాల్ అనే పదం ఏర్పడిందంటారు. కారస్ నవాలిస్ అంటే గుర్రంలాగే పడవ ఆకారం గల వాహనంలో రంగు రంగుల వింత దుస్తులూ, ముఖాలకు తొడుగులూ ధరించిన స్త్రీ పురుషులు ఆడుతూ పాడుతూ సరదాగా వెళ్ళడం అన్నమాట. ఈస్టర్‌కు ముందు నియమనిష్ఠలతో గడపవలసిన లెంట్ ఆరంభాన్ని సూచించే 'యాష్ వెండ్స్‌డే'కు మూడు రోజుల ముందు దీన్ని ఏర్పాటు చేస్తారు.

పొర్చుగీసుల సంప్రదాయం ప్రకారం ఎంపిక చేయబడిన కేయాస్ రాజు పేరు మోమో. అతడు, 'మోమో రాజునైన నేను నా గోవా రాజ్యంలో కార్నివాల్ సమయంలో ఏ ఒక్కరు కూడా అర్థవంతమైన పని చేయడాన్ని నిషేధిస్తున్నాను," అని ప్రకటించాడు. ఇక వినోద ప్రియులైన జనం ఎలా ప్రవర్తిస్తారో ఊహించుకోండి. రకరకాల ఆటలు, పాటలు, నాట్యాలు, పోటీలు, ఆరంభమయ్యాయి. తమాషా యుద్ధాలలో ప్లాస్టర్ ఆఫ్ ప్యారీస్, గుడ్లు, మైనం బంతులు, మట్టి పెళ్ళలు, ఇసుక, మురికినీళ్ళు, రంగునీళ్ళు మొదలైన 'ఆయుధాలను' విరివిగా ఉపయోగించారు. రాజు మోమో వారిని బహుమతులతో సత్కరించాడు.

ఒకానొకప్పుడు కార్నివాల్‌కు ప్రేక్షకులను అనుమతించేవారు కాదు. కేవలం పాల్గొనే వారికి మాత్రమే అది పరిమితమై ఉండేది. ఉదయం నుంచి సాయంకాలం దాకా, సాయంకాలం నుంచి తెల్లవారే దాకా నృత్యగీతాలతో గడిపేవారు. కార్నివాల్ సమయంలో ప్రేమించుకున్న యువతి యువకులు ఈస్టర్ వరకు ఆగి పెళ్ళి చేసుకునేవారు. 1961లో ఏర్పడిన గోవా రాష్ట్రంలో కార్నివాల్ ఉత్సవం పోర్చుగీసు వారసత్వానికి అనుగుణంగా జరుగుతున్నది. ఎలాంటి మత సంబంధమైన ప్రాముఖ్యత లేకుండా ఇవాళ రాష్ట్ర సాంస్కృతిక ఉత్సవంగానే యేటా ఇది జరుపుకోబడుతున్నది.