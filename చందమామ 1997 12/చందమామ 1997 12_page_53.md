పురాణకాలం నాటి రాజులు:

# ఏకవీరుడు

ఒకానొకప్పుడు పావన గంగానదీ తీరంలో చిన్నచిన్న రాజ్యాలు చాలా ఉండేవి. అటువంటి ఒక రాజ్యాన్ని హైహయ వంశానికి చెందిన ఏకవీరుడనే యువరాజు పరిపాలిస్తూ ఉండేవాడు.

ఒకనాడాయన వనవిహారం చేస్తూండగా దక్షిణదిశ నుంచి అద్భుత పరిమళం వీచింది. ఆ సువాసన ఎక్కడినుంచివస్తున్నదో వెతుక్కుంటూ బయలుదేరాడాయన. కొంతదూరం వెళ్ళాక ఒక సుందరం సరోవరం కనిపించింది. సరోవరం మధ్య అందమైన శతపత్ర తామరపుష్పం వికసించి ఉన్నది. ఆ సరోవర తీరంలో ఒక యువతి దీనంగా విలపిస్తూ కనిపించింది. యువరాజు ఆమెను సమీపించి కారణం అడిగాడు.

ఆమె పారుగురాజ్యాన్ని పాలించే రైభ్య మహారాజు కుమారి ఏకావళి చెలికత్తె. రాకుమారి ఏకావళికి తామర పుష్పాలంటే అమితమైన మక్కువ. ఆమెకోసం రాజు అనేక తామరతటాకాలను ఏర్పరచాడు. ఈ సరోవరంలోని దివ్య కుసుమ పరిమళంతో ఆకర్షించబడి రాకుమారి చెలికత్తెతో కలిసి అక్కడికి వచ్చింది. కాలకేతుడనే రాక్షసుడు ఆమెను చూసి, ఆమె అందానికి పరవశుడైతనను పెళ్ళాడమని కోరాడు. ఆమె తిరస్కరించడంతో ఆగ్రహం చెంది, ఆమెను పాతాళగుహలో బంధించాడు. అందుకే ఆమె చెలికత్తె విలపిస్తున్నది.

ఏకవీరుడు పాతాళగుహకు వెళ్ళి, కాలకేతుణ్ణి సంహరించి, యువరాణిని వెంటబెట్టుకుని వచ్చి ఆమెతండ్రి రైభ్యమహారాజుకు అప్పగించాడు.

రైభ్యమహారాజు ఎంతో ఆనందం చెంది, "యువరాజా! నా కుమార్తెను నీకిచ్చివివాహం చేయాలని నిర్ణయించి, ఆ విషయం నీకు తెలియజేయడానికి నా మంత్రులను పంపాలనుకున్నాను. ఇప్పుడు నా కుమార్తెను స్వయంగా రక్షించి తెచ్చావు కాబట్టి, ఆమెను నువ్వే వివాహమాడాని కోరుతున్నాను," అన్నాడు.

ఏకవీరుడు సంతోషంగా ఏకావళిని వివాహమాడాడు.