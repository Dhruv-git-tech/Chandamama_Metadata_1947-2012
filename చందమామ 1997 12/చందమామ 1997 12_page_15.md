తండ్రికి తగ్గ కొడుకు

ఒకానోక గ్రామంలో వుండే బుచ్చయ్య అనే అతణ్ణి చూడటానికి, చాలాకాలం తర్వాత గంగయ్య అనే అతను వచ్చాడు. బుచ్చయ్య మంచి ఆస్తిపరుడు. అతడి తండ్రివ్యవసాయంతోపాటు వడ్డవ్యాపారంలాంటివి కూడా చేసి కొడుక్కు చాలా ఆస్తి మిగిల్చిపోయాడు.

బుచ్చయ్యకు ఒకడే కొడుకు. వాడికి చదువుసంధ్యలేమాత్రం అబ్బక పోగా, మామూలు చిన్నచిన్న పనులు కూడా సక్రమంగా చెయ్యలేని అమాయకుడుగా, మందమతిగా కనిపించాడు గంగయ్యకు.

మాటల సందర్భంలోగంగయ్య, బుచ్చయ్యతో, “మీవాడు మరీ అమాయకుడుగా కనిపిస్తున్నాడు. మంచి గురువునుపెట్టి, ఏదో విధంగా వాడికి చదువుసంధ్యలు నేర్పిస్తే బావుండేది. నీతర్వాత ఇంత ఆస్తిని వాడు ఎలా కాపాడుకోగలడా అని, నాకు అనుమానంగా వున్నది!” అన్నాడు.

దీనికి బుచ్చయ్య చిరుకోపంగా, “గంగయ్యా! చదువుకున్నవాడే తెలివి గలవాడనుకోకు. నేను చదువుకున్నదెంత? మా అబ్బాయి పైకి అలా అమాయకుడిలా కనిపిస్తాడుగాని, తెలివితేటల్లో వాడికి వాడే సాటి. కావాలంటే నువ్వే పరీక్ష చెయ్యి”, అన్నాడు.

అప్పుడు గంగయ్య, బుచ్చయ్య కొడుకును దగ్గరకు పిలిచి, “ఒరే, బాబూ! ఇదే ఋతువురా? ఎండాకాలమా, వానాకాలమా? చలికాలమా?” అని అడిగాడు.

“ఆ కాలాల సంగతి నాకు తెలీదు. దుకాణాల్లో ఎక్కడ చూసినా మామిడికాయలే!” అన్నాడు వాడు.

ఆ జవాబుకు గంగయ్య చిన్నగా నవ్వి, సరే, “ఆ మామిడికాయలెక్కడనుంచి వస్తవి?” అని ప్రశ్నించాడు.

వాడు వెంటనే, “బుట్టల్లోంచి!” అన్నాడు.

ఆ మరుక్షణం బుచ్చయ్య కొడుకుకేసి కళ్ళురుముతూ చూసి, “గంగయ్యా! నువ్వన్నట్టు వీడుమందమతే! మామిడికాయలు సంతలోనుంచి వస్తవని వాడికి తెలియకపోవడం ఆశ్చర్యం!” అన్నాడు.

తండ్రికి తగ్గ కొడుకు! అని తనలో తాను నవ్వుకున్నాడు గంగయ్య. - డి. శంభుదాను