సహజవిద్య

శివశర్మ అనే పండితుడు నడుపుతున్న గురుకులంలో, ముగ్గురు యువకులు ఒకే రోజున వచ్చి చేరారు. కొంతకాలం గడి చాక శివశర్మ, వాళ్ళతో, ''మీ ప్రాథమిక విద్యాభ్యాసం, యీనాటితో పూర్తయింది. ఇకనుంచి మీకు ప్రత్యేకవిద్య దేనినైనా ప్రారంభించాలనుకుంటున్నాను. మీకు ఏయే విద్యలలో ఆసక్తివున్నదో చెప్పండి,'' అన్నాడు.

ముందుగా సునందుడనేవాడు, ''నాకు రాజాస్థానంలో ఉన్నతోద్యోగం చేయాలని ఉన్నది,'' అన్నాడు సాలోచనగా.

రెండవవాడు భూపతి, ''నేను వైద్య శాస్త్రం చదివి గొప్ప వైద్యుణ్ణి కావాలన్నది, మా పెద్దల కోరిక,'' అన్నాడు ఎంతో ఉత్సాహంగా.

మూడవవాడు మాధవుడు, ''నాకు ప్రత్యేకంగా ఫలాని విద్య కావాలన్న

ఆలోచన లేదు,'' అంటూ గురువుగారి యిప్పానికే వదిలి వేశాడు.

''అన్నిరకాల పాఠాలను గమనిస్తూ వుండి, ఎందులోనైనా ఆసక్తి కలిగితే చెప్పు.'' అని శివశర్మ మాధవుడితో అని, ఆ రోజునే సునందుడికి గణితమూ, అర్థశాస్త్రమూ, భూపతికి వైద్యశాస్త్రమూ ప్రారంభించాడు.

కొన్నినెలలు గడిచాయి. ఒకనాడు శివశర్మ భార్యతో మాట్లాడుతూ యధాలాపంగా, ''ఆ మధ్య గురుకులంలో చేరిన ముగ్గురు కుర్రవాళ్ళలో సునందుడు చురుగ్గానూ, భూపతి ఎంతో శ్రమపడుతూ తమ విద్యల్ని నేర్చుకోగలుగుతున్నారు. మాధవుడి విషయమే అంతుబట్టడం లేదు. వాడు గురుకులంలోనే కనిపించకుండా ఎక్కడో తిరుగుతున్నట్టు వింటున్నాను,'' అన్నాడు విచారంగా.