ఇద్దరు కవులు

చంద్రపురి ఆస్థానంలో విష్ణుశర్మ అనే గొప్ప కవి వుండేవాడు. ఆయనలో ఇతర కవులు బాగా రాసినప్పుడు మెచ్చుకునే మంచి గుణం కూడా వుండేది. అదే ఆస్థానంలో నారాయణశాస్త్రి అనే మరొక కవి వుండేవాడు. ఇతర కవుల కీర్తిప్రతిష్ఠలు చూసి అతడు ఓర్చలేక పొయేవాడు.

నారాయణశాస్త్రి గురించి మీ అభిప్రాయం ఏమిటని ఎవరైనా అడిగితే, విష్ణుశర్మ, “నారాయణ శాస్త్రి మంచి కవి. అతడు రాసేది గొప్ప కవిత్వమే. ఇందులో అనుమానమే లేదు,” అనేవాడు.

“విష్ణుశర్మను గురించి మీరేమనుకుంటున్నారు?” అని ఎవరైనా నారాయణశాస్త్రి నడిగితే, “అనుకునేందుకేముంది! ఆయన రాసే దానిలో కవిత్వం పాలు చాలా తక్కువ. ఆయనింకా కృషి చేయాలి,” అనేవాడు.

ఈ సంగతి రాజుకు తెలిసింది. ఆయన ఒకసారి కవిసమ్మేళనం జరుగుతూండగా, విష్ణుశర్మతో, “శర్మగారూ! నారాయణశాస్త్రిగారి కవిత్వాన్ని మీరు మెచ్చుకుంటున్నారు. కాని మీ కవి త్వాన్ని నారాయణశాస్త్రిగారు మెచ్చుకోవడం లేదు. దీనికి మీరేమంటారు?” అన్నాడు.

దానికి విష్ణుశర్మ నవ్వి, “కవిత్వపు స్థాయిలో మాలో హెచ్చుతగ్గులుండవచ్చు. కాని ఒక విషయంలో మాత్రం హెచ్చుతగ్గులు లేకుండా నమానంగా పొరబడ్డాం. ఇన్నాళ్ళుగా ఆయన కవిత్వం మీద నాకున్న అభిప్రాయం, నా కవిత్వం మీద ఆయనకున్న అభిప్రాయం – రెండూ తప్పే అని పిస్తున్నది!” అన్నాడు.

ఆ మాటల్లో దాగివున్న అర్థం గ్రహించి, నారాయణశాస్త్రి ఒక క్షణం ఉలిక్కిపడి సిగ్గుతో తల వంచుకున్నాడు.
— బి. రఘురామరాజు