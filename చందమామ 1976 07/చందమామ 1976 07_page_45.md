''న్యాయంగా నీ బహుమతి కోసం ప్రజలంతా చందాలు వేసుకోవలిసి ఉంటుంది. ఖిజానా నుంచి ఇయ్యటం సాధ్యపడదు. ఈ రోజే నీ బహుమానం సంగతి నలుగు రికీ తెలిసేలాగా చాటింపు వేయిస్తు న్నాను,'' అన్నాడు రాజు.

ముసలాయన పూర్తిగా నిరాశపడలేదు. ప్రజలు ఈయేడు బాగుపడ్డారు. వాళ్ళు తన పట్ల కృతజ్ఞత చూపకపోరు అనుకున్నాడు ఆయన.

కాని ప్రజలు రాగినాణాలు మించి ఇయ్యలేకపోయారు. వాళ్ళు దరిద్రావస్థలోనే ఉన్నారు.

రుద్రవర్మ ముసలి రైతును పిలిపించి, సంగతి అంతా చెప్పి, ''ఇప్పటికీ ఈ రాగి నాణాలతోనే తృప్తిపడాలి మరి! ఏం చేస్తాం. వచ్చే ఏడు ఘనంగా బహుమానం దొరుకుతుందిలే,'' అన్నాడు.

''ఇది ధర్మమా, మహారాజు? మీరే ఆలోచించి చూడండి,'' అన్నాడు రైతు దీనంగా.

''అధర్మం ఏమున్నది? ఆసలు ఈయేడు మిడుతల దండు వచ్చినట్టు విననేలేదు. మిడుతల దండును మీ కుటుంబమే ఆపినట్టు రుజువు కూడా లేదు,'' అన్నాడు రుద్రవర్మ.

ముసలాయనకు నడుము విరిగినట్టయింది. ఆయన రాగినాణాల కేసి చూడ నైనా చూడకుండా, సభవిడిచి వెళ్ళిపోయాడు.

ఆ రాత్రి ఆకాశమంతా ఒక్క పెట్టున మేఘాలు కమ్మినట్టు అయింది, నక్షత్రాలు కూడా కనిపించలేదు. పెద్ద రొద చేస్తూ గొప్ప మిడుతల దండు వచ్చి పొలాల మీద పడింది. ప్రజలలో హాహాకారాలు చెలరేగాయి.

రుద్రవర్మ ముసలి రైతు కోసం కబురుపంపితే, రైతు సకుటుంబంగా ఎటో వెళ్ళిపోయినట్టు తెలిసింది.

తెల్లవారే సరికి కళ్ళాలలో ఉన్న ధాన్యమంతా నాశనమై పోయింది. తిరిగి దేశం దుర్భిక్షంవాత పడిపోయింది.