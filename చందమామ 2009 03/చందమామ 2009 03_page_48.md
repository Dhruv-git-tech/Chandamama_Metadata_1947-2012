# వార్తలలో బాలలు

## బొమ్మలతో విరాళం

బొమ్మలు వేయడం అంటే పిల్లలకు మహా ఇష్టం.
అవునా? చెన్నయ్‌కి చెందిన గాయత్రి నీలకంఠన్ చిత్రలేఖనాన్ని కాస్త శ్రద్ధతోనే అలవరచుకుని చక్కగా బొమ్మలు గీయడం నేర్చుకున్నది. అంతేకాదు. తను గీసిన చిత్రాలను అమ్మి ఆ డబ్బును ఒక చారిటీకి ఇస్తున్నది.

మూడేళ్ళ క్రితం తమిళనాడు కిడ్నీ రిసెర్చ్ పౌండేషన్ ఏర్పాటు చేసిన ఒక కార్యక్రమానికి తన బొమ్మలను విక్రయించి ఆ సామ్మును విరాళంగా ఇవ్వమని గాయత్రి అత్తయ్య సలహా ఇవ్వడంతో ఇది ఆరంభమయింది. ఇప్పటివరకు 10,000 రూపాయలకు పైగా వసూలు చేసి ఇచ్చింది.

“మనం సకల వసతులతో హాయిగా బతుకుతున్నాం. అయితే, కొందరికి తినడానికి తిండి కూడా దొరకడం లేదు. అలాంటి వారికి మన చేతనైన సాయం అందించాలి,” అంటుంది గాయత్రి.

## చిన్నారి ప్రశ్న

ప్రశ్నలడగడం పిల్లల సైజం. ఇలా ప్రశ్నించడం వల్ల తన తల్లికే కాకుండా తమ గ్రామస్థులందరి బతుకులనూ కాస్తసులువుగా మార్చింది ఒక అమ్మాయి!

ఉత్తరాంఛల్‌లోని ఒక మారుమూల గ్రామం. ఆ గ్రామానికి చెందిన సీమా అనే అమ్మాయి తన తల్లి కోసం ఊరికొలనుకు వెళ్ళి నీళ్ళు తెచ్చేది. ఒక నాడామె తల్లిని, “అవునూ, మన గ్రామంలోని కొశాయి పైపును ఇంకా ఎందుకు రిపేరు చేయలేదు?” అని అడిగింది.

“అది నాకు తెలియదు. వెళ్ళి గ్రామసర్పంచిని అడుగు,” అన్నది తల్లి యథాలాపంగా. అంతే, సీమా నిజంగానే గ్రామసర్పంచి వద్దకు వెళ్ళి అదే ప్రశ్న అడిగింది. దాంతో సర్పంచి కళ్ళు తెరిచి గ్రామ పెద్దలతో కలిసి గ్రామంలోని కొశాయి పైపును రిపేరు చేయమని జిల్లా అధికారులకు అర్జీ పంపాడు. అధికారులు సానుకూలంగా స్పందించడంతో నిధులు వచ్చాయి.

పైపు రిపేరు పూర్తయింది. ఒక చిన్నారి అడిగిన ప్రశ్న గ్రామస్థుల తాగునీటి సమస్యను పరిష్కరించింది.