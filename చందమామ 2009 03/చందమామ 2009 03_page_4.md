పరీక్షల సమయం - తల్లి తండ్రులకు ఓ మాట

సంవత్సరంలో చాలా కీలకమైన సమయం ఇది. మార్చినెల రాగానే పరీక్షలకోసం అర్థరాత్రి చదువులతో పిల్లలు తలమునకలై పోతారు. మరీ పబ్లిక్ పరీక్షలు రాసేవాళ్ళకయితే అత్యధిక మార్కుల లక్ష్యంతో ట్యూషన్లపై ట్యూషన్లు, పరీక్షలపై పరీక్షలు తప్పడం లేదు. ఇక ఫస్టు మార్కులపై తపనతో తామూ నిద్రపోకుండా, పిల్లలనూ నిద్రపోనివ్వకుండా పిల్లలకన్నా ఎక్కువ ఒత్తిడికీ, ఉద్రిక్తతకూ లోనయ్యే తల్లి తండ్రులూ లేకపోలేదు! ఇలా కుటుంబం కుటుంబమంతా ఒత్తిడితో నిండిన ఉద్రిక్త వాతావరణం అలముకుంటోంది!

ఇక్కడ ఒక ముఖ్య విషయం ఆలోచించాలి. పరీక్షల్లో ఫస్టు మార్కులు సంపాయించడం ఒక్కటేనా చదువుల పరమార్థం? పరీక్షల్లో మంచి మార్కులు తెచ్చుకోవడం ముఖ్యమే. కాని, వాటికోసం ఎలాంటి మూల్యం చెల్లిస్తున్నామన్నది అంతకన్నా ముఖ్యం. అడ్డుదారులు తొక్కి అపహాస్యం పాలుకాకూడదు!

ఇంతకూ పరీక్షలంటే ఏమిటి? విద్యా సంవత్సరమంతా నేర్చిన విద్యనూ, సముపార్జించిన జ్ఞానాన్నీ, పెంపాందించుకున్న అవగాహననూ, నైపుణ్యాన్నీ పరీక్షించేవే సంవత్సరాంత పరీక్షలు. వాటిని సమర్థవంతంగా ఎదుర్కోవడానికి తల్లి తండ్రులు ప్రారంభం నుంచీ పిల్లలకు పద్ధతి ప్రకారం సహకరించి, ప్రోత్సహించాలే తప్ప వాళ్ళ ఒత్తిడిని పెంచడానికి ప్రయత్నించకూడదు.

ఈ విషయంలో విద్యార్థుల ఒత్తిడిని తగ్గించి, పరీక్షలను దీటుగా ఎదుర్కోవడానికి ఇటీవల కొందరు నిపుణులు కౌన్సెలింగ్స్ నిర్వహిస్తున్నారు. ఇది చాలా ఆరోగ్యకరమైన ధోరణి. ఇలాంటి నిపుణులు వాస్తవిక అంచనాలతో ఎదురుచూడాలని తల్లి తండ్రులకు సలహాలివ్వడం ఇక్కడ గుర్తించతగ్గ విశేషం!

పిల్లలు పరీక్షలలో మంచి మార్కులు తెచ్చుకోవడం ముఖ్యం. అయితే, అసలైన జీవిత పరీక్షలో సమర్థవంతంగా నెగ్గుకురావడం అంతకన్నా ముఖ్యం. ఈ సత్యాన్ని గుర్తించి తల్లి తండ్రులు, ఉపాధ్యాయులు, పాఠశాలలు అందుకు తగిన విధంగా మసలుకోవడం ఎంతయినా అవసరం!

సంపాదకుడు : ఎల్. సుబ్రమణ్యన్

Visit us at : http://www.chandamama.com/telugu