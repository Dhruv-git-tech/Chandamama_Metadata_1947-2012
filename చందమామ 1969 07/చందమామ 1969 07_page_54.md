“ఛి, ఛి! ఏం మాటలవి, కొండా?.... ఏదీ? ఆ చరణాకోల ఒకసారి ఇయ్యవూ? నీలాగే చెళ్ళుమనిపించి చూస్తాను,” అన్నది దుర్గ, ముద్దులు కుడుస్తూ. ఆమె అతని మీదిగా పంగి చరణాకోల లాగేనుకుని, విజయగర్వంతో “హా! హా!” అని అట్టహాసం చేస్తూ, లేచి నిలబడి, చెయ్యి ఆడించి చరణాకోలను మోగించ యత్నించింది. కాని అది మోగలేదు.

కొండడు ఆమె చేతినుంచి దాన్ని లాగేని, “ఇక పద! నాకా తిండి ఎందుకు తెచ్చావో తెలుసు. ఇంకెన్నడూ ఇక్కడికి రాకు. నేను నీతో మాట్లాడను. వెళ్ళిపో!” అన్నాడు కోపంగా.

దుర్గ కొండడున్న చోటికి వచ్చినటే అలివేణి కూడా గుహుడున్న చోటికి భోజనం తెచ్చింది. ఆమె అక్కడికి రావటం ఇది మొదటిసారి కాదు. ఇద్దరూ పక్క పక్కనే కూర్చుని ఆ కబుర్లు, ఈ కబుర్లు చెప్పు కున్నాక, అలివేణి, “గుహా, నేనంటే నీకు కాస్త ఇష్టమేనా?” అన్నది.

“మా అన్న తరవాత నాకు నువ్వంటే ఉన్నంత ఇష్టం ప్రపంచంలో ఇంకెవరన్నా లేదు. ఈ సంగతి నీకు తెలీదా?” అన్నాడు గుహుడు.

“నేనడిగితే నీ వేణువు నా కిస్తావా?” అన్నది అలివేణి.

“కావాలంటే తీసుకో,” అంటూ గుహుడు తన వేణువును ఆమె కిచ్చాడు.

అలివేణి ఏడవ సాగింది. గుహు డెంత అడిగినా కారణం చెప్పలేదు. చివరకామె వేణువును తిరిగి ఇచ్చేస్తూ. “నా కక్కర్లేదు, గుహా. నువ్వేమంటావో అని అడిగాను, అంతే. దానికి గొప్ప మంత్రశక్తి ఉన్నదని నాకు బాగా తెలుసు. అది నీకు చాలా అవసరం,” అన్నది.

“మంత్రశక్తి మాట నీ కెలా తెలుసు?” అని గుహుడు అడిగాడు.