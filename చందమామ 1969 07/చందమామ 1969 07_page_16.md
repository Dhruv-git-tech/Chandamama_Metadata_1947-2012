“మంచిపని చేశావురా, బాబూ,”
అన్నది తల్లి.

ఒక నెల ఆగి వాడు మళ్ళీ ప్రయాణమయాడు. కాని ఈసారి కూడా రాజ్యం పాలిమేర వద్ద పేడిమూతి వాడొకడు ఎదురు వచ్చాడు. కుర్రాడు తల్లి వద్దకు తిరిగి వెళ్ళిపోయాడు.

ఇంకో మాసం ఆగి కుర్రవాడు మళ్ళీ తండ్రి దగ్గిరికి బయలుదేరాడు. ఈసారి వాడు రాజ్యంలోకి ప్రవేశించి కొంతదూరం నడిచి, ఒక చెట్టు కింద అరుగు ఉంటే దాని మీద కూర్చుని ఆయాసం తీర్చుకో సాగాడు. ఆసలే వేసవికాలం. పొద్దు బాగా ఎక్కింది.

వాడలా కూర్చుని ఉండగా, తాను వచ్చిన దారి వెంబడే వస్తూ పేడిమూతి వాడొకడు కనిపించాడు.

“ఈ పేడిమూతి వెధవ నన్ను విడవ కుండా ఉన్నాడే. ఈసారి నేను వెనక్కు తిరిగి పోను. అయినా ఈసారి వాడు నాకు ఎదురు రాలేదు గద! నేను తిరిగి పోను!”
అని గట్టిగా పైకే అన్నాడు కుర్రవాడు.

ఈలోపల పేడిమూతివాడు దగ్గిరి కొచ్చి, “ఏమిటో అంటున్నావు?” అని అడిగాడు.

కుర్రవాడు అమాయకంగా తన కథంతా ఆ పేడిమూతి వాడికి చెప్పాడు. రాజు తనకు గుర్తుగా ఇచ్చిన పతకం మాట మాత్రం చెప్పలేదు.

“నేనూ రాచనగరు కేసే పోతున్నాను. ఇద్దరమూ కలిసే పోవచ్చు. ఇంతకూ రాజు గారు నిన్ను చూశాడా?” అన్నాడు పేడి మూతివాడు.

“పసివాణ్ణిగా చూశాడు. ఇప్పుడు గుర్తించలేడు,” అన్నాడు కుర్రాడు.

అద్దరూ కలిసి కొంత దూరం నడిచారు: ఎండవల్ల ఇద్దరికి నోరు ఆర్చుకు పోతున్నది. ఒకచోట దారి పక్కనే దిగుడుబావి కని పించింది. దాని మెట్లు నిటారుగా ఉన్నాయి. అడుగున కొద్దిగా నీరున్నది.