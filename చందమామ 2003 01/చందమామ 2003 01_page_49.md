“ ఆ ముద్దుమాటలేమిటో నాకు కూడా వినిపించవా, స్వామీ!” అన్నది రుక్కిణి చిన్నగా నవ్వుతూ.

కృష్ణుడు, “యశోదమ్మ పితుకుతున్న పాలలో చవితిచంద్రుడి బింబం చూసి కేరింతాలు కొట్టాను. ఎన్ని నిందలు పడతావో కదా, అని యశోదమ్మ నొచ్చుకున్నది. పెద్దయ్యాక అయినా నింద తప్పదన్నది. దానికి నేను, అమ్మా అప్పుడు మళ్ళా చూడాలి కదూ అని అన్నాను,” అని చెప్పాడు.

రుక్కిణి, “మరి అప్పుడు నీలాపనింద సంగతి ఏమైంది? ఎలాంటి నిందపడ్డారు?” అనడిగింది.

“మన్ను తింటున్నానని అన్నయ్య చెప్పనే చెప్పాడు!” అన్నాడు కృష్ణుడు.

రుక్కిణి, “మళ్ళీ ఇప్పుడు చంద్రుణ్ణిచూడ లేదు కద! చూడాలన్నా కనిపించడులెండి. బాగా మబ్బుపట్టిఉంది!” అని ఏదో చెప్పబో తున్నట్లు చూసింది.

“రుక్కిణీ! ఏదో చెప్పవచ్చినట్టున్నావే, ఆగావెందుకు? ఏమిటి విశేషం?” అని అడిగాడు కృష్ణుడు.

“విశేషమే! సత్రాజిత్తులవారి ఇంటి మణి మన ఇంటికి విచ్చేసింది!” అన్నది రుక్కిణి.

కృష్ణుడు, “శమంతకమణి మన ఇంటికి రావడమేమిటి?” అన్నాడు ఆశ్చర్యంగా.

“ఆ మణి కాదు, సత్రాజిత్తులవారి కన్యకా మణి-సత్యభామామణి వచ్చింది. చాలా సేపుగా ఇక్కడే మాట్లాడుకుంటూ ఉన్నాము. తమ రాకోసం చూసిచూసి ఇప్పుడే పల్లకీలో వెళ్ళింది. ఆమెను సాగనంపి ఇలా వచ్చాను. మీరు కనిపించారు!” అన్నది రుక్కిణి.

కృష్ణుడు తల పంకించి, “అలాగా! మన ఇంటి విఘ్నేశ్వరదేవుణ్ణి కూడా చూడాలని వచ్చి ఉంటుంది, చూసింది కదా!” అన్నాడు.

రుక్కిణి, “విఘ్నేశ్వర దేవుణ్ణి చూడాలని వచ్చిందో, మీ కన్నుల్లో పడాలని వచ్చిందో మరి! ఇక్కడ ఉన్నంత సేపూ ఆమె చూపులు మిమ్మల్నే తెగ వెతికి వెతికి వేసారాయని మాత్రం నాకు రూధిగా తెలుసు!” అన్నది మందహాసం చేస్తూ.

“ఏమిటి వింత! మాటలు రావనుకున్న రుక్కిణీదేవి, ఈ రోజు చతురంగా మాట్లాడు తున్నదే!” అని కృష్ణుడు అన్నాడు.