25 ఏళ్ళనాటి చందమామ కథ:
చిన్నయ్య దానగుణం

ఒక ఊళ్ళో ఒక శ్రీమంతుడు అపర దానకర్ణుడు. ఆయన వద్ద చిన్నయ్యఅనే సేవకుడు ఉండేవాడు. వాడు చిన్నతనం నుంచీ శ్రీమంతుడి నౌకరు. ఒకనాడు శ్రీమంతుడు చిన్నయ్యతో కూడా సంతకు వెళితే, అక్కడ ఒక ఖరీదైన రథం బొమ్మకనబడింది. చందనం చెక్కలో జిలుగు పని మలిచిన ఆ రథానికి రెండు గుర్రాలున్నాయి. చిన్నయ్య ఆ బొమ్మకేసి తన్మయుడై చూస్తూండటం చూసి, శ్రీమంతుడు దాన్ని కొని చిన్నయ్యకు బహుమానంగా ఇచ్చాడు.

ఒకనాడు శ్రీమంతుడి ఇంటికి ఒక అతిథి వచ్చి, చిన్నయ్య గదిలో ఉన్నచందన రథాన్ని చూసి ముగ్ధుడై, “ఎంత అందంగా ఉంది! ఇలాంటిది ఎక్కడదొరుకుతుంది?” అన్నాడు.

వెంటనే శ్రీమంతుడు, “దాన్నే తీసుకోండి,” అని చిన్నయ్య చేత ఆ శిల్పాన్ని తన అతిథికి ఇప్పించాడు. చిన్నయ్య మనసు ఎంతో చిన్నబోయింది. అది గ్రహించి శ్రీమంతుడు, “నేను కూడా ఒకప్పుడు శరీరకష్టం చేసి బతికినవాణ్ణే. నిన్ను అందరికీ నా తమ్ముడుగా పరిచయం చేస్తున్నాను. నువ్వూ నాలాగే దానగుణం కలవాడివనుకున్నాను,” అన్నాడు.

ఆ మాటతో చిన్నయ్య మనస్సు శాంతించింది. తరవాత కొద్ది రోజులకు అతిథి తన కూతురిని తెచ్చి, “ఈమెను మీ తమ్ముడికిచ్చి పెళ్ళిచేయ నిశ్చయించాను,” అన్నాడు.

చిన్నయ్యకు చందనుపు బొమ్మతో బాటు చందనుపు బొమ్మలాంటి భార్యకూడా దక్కింది.