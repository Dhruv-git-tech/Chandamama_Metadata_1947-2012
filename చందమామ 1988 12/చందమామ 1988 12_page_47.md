VEERA

అది చూసి, పిశాచాలు రెండూ నిరుత్సాహపడ్డాయి. ఇంతవరకూ అందరూ కూడా డబ్బుసంచిని చూడగానే తబ్సిబ్బు పడేవాళ్ళు. తర్వాత తలతిప్పి చుట్టు పక్కల చూసి, డబ్బు సంచిని దుస్తుల మాటున దాచుకుని, ఎవరూ లేనిచోట సంచిని విప్పేవాళ్ళు. అప్పుడు సంచిలో రాళ్ళో, తేళ్ళో వుండేలా చేసి, వాళ్ళ భయం చూసి పిశాచాలు రెండూ పొట్ట చెక్కలయేలా నవ్వుకునేవి.

ఈ వచ్చినవాడు, డబ్బు సంచిని వదిలి ముందుకు సాగిపొవడంతో, కుర్రపిశాచికి పట్టుదల పెరిగింది. వెంటనే అది చెట్టుదిగి, అపురూప సౌందర్యవతిలాగా రూపం

ధరించి, ఒయ్యారంగా ఆ మనిషికి ఎదురు వచ్చింది.

అయితే, ఆ మనిషి ఆమెను చూసి పక్కకు తప్పుకుని వెళ్ళిపోసాగాడు. ఆమె కాలిలో ముల్లు గుచ్చుకున్న దానిలాగా, ''అబ్బా!'' అంటూ కూలబడి పోయింది.

ఆ మనిషి వెనక్కు తిరిగి వచ్చి, చక్కని యువతిరూపంలో వున్న కుర్ర పిశాచి కాలిలోని ముల్లును తీసేశాడు. ఆ మరుకుణం, యువతి అతడి చేయి పుచ్చుకుని, ఎక్కడలేని ప్రేమ నటిస్తూ, ''నేను నిన్ను ప్రేమిస్తున్నాను. నన్ను పెళ్ళి చేసుకో!'' అన్నది.

దాని కతడు చిరాకుపడుతూ, ''చిన్న ముల్లు తీయగానే, నా వెంటపడ్డావు. రేపు మరెవడో ఇంతకంటే పెద్దముల్లుతీస్తే, వాడి వెంట పోతావు. నా కిలాంటి ప్రేమలంటే చెడ్డచిరాకు!'' అంటూ వెళ్ళి పొయాడు.

నిరుత్సాహంగా తిరిగి వచ్చిన కుర్ర పిశాచితో, వృద్ధపిశాచి, ''అతణ్ణి నేను ఆట పట్టిస్తానుచూడు!'' అంటూ మాయమైంది.

ఆ మనిషి అలా నడిచిపోతూండగా, ఒక పొదచాటు నుంచి, ''దాహం, దాహం,'' అన్నమూలుగులువినిపించాయి.

అతడు ఆగి చూడగా, మహారాజు దుస్తుల్లో వున్న ఒక వ్యక్తి, ఆక్కడ పడి వున్నాడు. ఆయన ఒంటినిండా గాయాలు.