ఒక చిన్న పల్లెకు, ఒక సాధువు వచ్చి చెరువు గట్టున ఉన్న మర్రిచెట్టు కింద లేడి చర్మం పరుచుకుని కూర్చున్నాడు. పల్లెవాసులు ఆయన ముందు పళ్లూ, ఫలహారాలూ పెట్టి వెళ్లిపోసాగారు.

సాధువు వాళ్లతో, “సూర్యాస్తమయం ఇంకా ఒకటి రెండు గంటలున్నదనగా రండి. భక్తి, వైరాగ్యాల గురించి మీకు విపులంగా చెప్పదలిచాను,” అని అన్నాడు.

అయితే, తొలకరి వానలు కురిసి మంచి వ్యవసాయప్పనుల తరుణం కావడంతో, సూర్యాస్తమయానికి కొంచెం ముందుగా, ఆయన దగ్గిరకు ఒకే ఒక వ్యక్తి వచ్చాడు. అతడు పల్లెలో చిన్న రైతు. సాధువు అతణ్ణి చూసి నిరుత్సాహంగా “మీ పల్లెవాసుల ముందు ఎన్నో విషయాల గురించి మాట్లాడాలనుకున్నాను. నువ్వు ఒక్కడివే వచ్చావు. మాట్లాడమంటావా?” అని అడిగాడు.

అందుకు రైతు, “స్వామీ, నేను దండిగా పశువుల మేత తీసుకుని, అవి ఉండే చావడిలోకి వెళ్లినప్పుడు, అక్కడ ఒకే ఒక ఆవు ఉన్నా, దానికి మేత వేస్తాను,” అన్నాడు.

ఈ జవాబుకు సాధువు తృప్తిపడి, దాదాపు రెండు గంటల కాలం భక్తి, వైరాగ్యాల గురించి ప్రసంగం కొనసాగించాడు.

తర్వాత ఆయన రైతును “నా ప్రసంగం ఎలా ఉన్నది?” అని అడిగాడు.

రైతు వినయంగా, “స్వామీ, నేను పశువుల చావడిలోకి చాలా మేత తీసుకుపోయినా, అక్కడ ఉన్న ఒకే ఒక ఆవు చేత దాన్నంతా తినిపించే ప్రయత్నం చేయను!” అని అక్కడి నుంచి వెళ్లిపోయాడు.

- వి. చైతన్య