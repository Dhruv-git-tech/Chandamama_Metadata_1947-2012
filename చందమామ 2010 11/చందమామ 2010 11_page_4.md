ప్రియమైన స్నేహితులారా!

దీపావళి పండుగను ఆనందోత్సాహాలతో జరుపుకుని ఆస్వాదించడానికి మీరు సిద్ధంగా ఉన్నారు కదూ! పండుగ సందర్భంగా శబ్ద కాలుష్యాన్ని పెంచవద్దని అభ్యర్థిస్తున్నాము. అదే సమయంలో దీపావళి పర్వదినాన్ని మీరు ఆహ్లాదకరంగా జరుపుకోవాలని కోరుకుం టున్నాము. దీపావళిపై మీ అనుభవాలను రాసి మాకు పంపండి. పండుగపై మీ ఆలోచనలకు రంగులద్ది మీరు గీసిన వర్ణ చిత్రాలను, పెయింటింగులను మాకు పంపగలరు. వాటిని రాబోయే నెలల్లో చందమామలో ప్రచురించగలం.

నవంబర్ 9 ప్రపంచ ఆవిష్కర్తల దినం. ఆ రోజు ప్రముఖ ఆవిష్కర్త, హాలీవుడ్ నటి హెడీ లామర్ జన్మదినం. నటిగా ఈమె సుప్రసిద్ధురాలు, సంపన్నురాలు. కాని ఆమె ప్రపంచానికి అందించిన ఒక ఆలోచన/ఆవిష్కరణ ఆమెకు శాశ్వత కీర్తి కల్పించింది. ఫ్రీక్వెన్సీ హాప్పింగ్ (పౌనఃపున్య లంఘనం) అనే ఆమె ఆవిష్కరణను ఈ నాటికీ మన మొబైల్ ఫోన్లలో ఉపయోగిస్తున్నారు. ఇలాంటి ప్రముఖులనుంచి మనం స్ఫూర్తి పొందాలి. మనలో ప్రతి ఒక్కరిలో, మార్గ నిర్దేశం చేయగల ఆలోచనలు కలిగిన ఆవిష్కర్తలు ఉన్నారు. మనం చేయవలసిందల్లా అలాంటి ఆలోచనలకు ఒక రూపం కల్పించి ఎన్ని ఇబ్బందులు ఎదుర్కోవలసి వచ్చినా సరే వాటికి పెంచి పోషించవలసి ఉంది.

మన ప్రధమ ప్రధానమంత్రి చాచా నెహ్రూ నవంబర్ 14న పుట్టారు. పిల్లల పట్ల ఆయనకున్న ప్రేమ ప్రపంచానికి తెలుసు. పిల్లల పట్ల ఈ ప్రేమ భావాన్ని మనందరం అనుసరించాలి. మనం పొందవలసిన స్ఫూర్తిని ఆయనలో చూడాలి. మనం ముందుకెళ్ల డానికి, చిన్న, పెద్ద సమస్యలను ఎదుర్కోవడానికి ఈ స్ఫూర్తే మనకు శక్తిని ప్రసాదిస్తుంది.

ఐక్యరాజ్యసమితి నవంబర్ 20ని అంతర్జాతీయ బాలల దినంగా గుర్తించిందని మీకు తెలుసు కదూ?

చందమామ సంచికలోని పలు విభాగాలపై మీ అభిప్రాయం మాకు కావాలి. అప్పుడే మేం పత్రికను మరింతగా మెరుగుపర్చగలం. మీ ఉత్తరాలను మాకు పోస్టు ద్వారా పంపండి. అలాగే editor@chandamama.com చిరునామాకు కూడా మీరు ఈమెయిల్ పంపగలరు.

చందమామ పాఠకులు, అభిమానులందరికీ దీపావళి శుభాకాంక్షలు. - సంపాదకులు