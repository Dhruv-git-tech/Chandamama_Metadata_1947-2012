కల్లోల రాజ్యాన్ని పాలించే తిక్కరాజుకి తన పాలన గూర్చి ప్రజలు ఏమనుకుంటున్నారో తెలుసుకోవాలనుకున్న కోరిక కలిగింది. కోరిక కలగడమే ఆలస్యం. ఆ సాయంత్రమే మారువేషంలో నగరంలో పర్యటించడానికి బయలు దేరాడు.

బాగా చీకటిపడేవరకు తిరిగినా, ప్రజలెవరూ తన గూర్చి ఏమీ మాట్లాడుకోక పోవడంతో కొద్దిగా నిరాశ చెంది సత్రం వద్దకు చేరుకున్నాడు. ఆ రాత్రికి సత్రంలోనే బస చెయ్యాలని నిశ్చయించుకుని ఒక మూల నడుం వాల్చాడు.

ఇంతలో పక్కగదిలో ఇద్దరు ఆసాముల సంభాషణ అతని చెవిన పడింది. మొదటి వ్యక్తి రెండో వానితో, “మన మహారాజు గారు నిజంగా ధర్మ ప్రభువులే కదూ...?” అన్నాడు.

దానికి రెండోవాడు, “అవునవును.... దాన ధర్మాల్లోనే కాదు. వీరత్వ శూరత్వంలో కూడా ఆయన్ని మించిన వాడు ఈ చుట్టుపక్కల రాజ్యాల్లోనే లేడు...” అన్నాడు.

మళ్లీ మొదటి వాడు అందుకుని “మన పొరుగురాజ్యంలో కూడా లేడు...” అన్నాడు. “పొరుగు రాజా? వాడో తెలివితక్కువ దద్దమ్మ...” అన్నాడు రెండోవాడు.

వాళ్ల సంభాషణ రహస్యంగా విన్న తిక్కరాజు వాళ్లిద్దరూ తననే పొగడుతున్నారని భావించి, పరవశంతో అంతఃపురం కేసి దారి తీశాడు.

కానీ, ఆ సాములిద్దరూ పొరుగు రాజ్యానికి చెందిన వర్తకులు. బాగా చీకటి పడటంతో తిరిగి వెళ్లలేక సత్రంలో బస చేశారు. వాళ్ళు అంతవరకూ పొగిడింది వాళ్లు రాజుననీ, తెలివి తక్కువ దద్దమ్మగా జమ కట్టింది తిక్కరాజు నేననీ అతనికి తెలియలేదు పాపం!

- మల్లారెడ్డి మురళీ మోహన్

చంద్రమామ

9

నవంబర్ 2010 T