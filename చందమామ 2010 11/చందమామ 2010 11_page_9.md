షావుకారు శివయ్యకు బాగా జబ్బు చేసింది. అయన వైద్యుడితో, “ఈ మాయదారి జబ్బువల్ల శరీర బాధతో పాటు, బుద్ధికి కూడా నిలకడ లేకుండా పోతున్నది. దీంతో చెప్పవలసింది చెప్పలేక పోతున్నాను; చెప్పకూడదనుకున్నది చెప్పేస్తున్నాను!” అన్నాడు.

“నిరాశపడకండి! నా శక్తి కొద్దీ ప్రయత్నించి, మీ జబ్బు కుదురుస్తాను,” అన్నాడు వైద్యుడు.

“నిజంగానా? అలా చేశారంటే, మీ వైద్యశాలకు లక్ష రూపాయలు విరాళ మిస్తాను,” అన్నాడు షావుకారు.

కొన్నాళ్లవైద్యం తర్వాత షావుకారు జబ్బు నయమైపోయింది. ఒకరోజున వైద్యుడు అయనను చూడవచ్చి, “మీకోక సంగతి గుర్తుచేయదలిచాను. మీరు జబ్బులో ఉండగా నా వైద్యశాలకు లక్షరూపాయలకు విరాళమిస్తానన్నారు,” అన్నాడు.

“నిజమా? అసలు జబ్బే అది. చెప్పవలసింది చెప్పలేకపోవడం; చెప్పకూడనిది చెప్పేయడం!” అన్నాడు షావుకారు.

- రావుల పాటి ప్రసాద్