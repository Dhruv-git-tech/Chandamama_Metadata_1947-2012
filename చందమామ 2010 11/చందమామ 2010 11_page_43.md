(సవరగండుపోతు, శివాలుడికి శిథిలాలయ పూజారి దాగి ఉన్న కొండ గుహ సంగతి తెలియజేశాడు. శిఖిముఖీ, విక్రమకేసరీ కొండ ప్రాంతాలకు వెళ్లారు. శిఖిముఖి గుహలో కదులుతున్న ఆకారానికేసి గురి చూసి బాణం వదిలాడు. బాణం దెబ్బ తింటూనే గుహలోని ఆకారం ఎలుగుబంటులా పెద్దగా గోండ్రించి బయటికి దూకింది. తరవాత..)

శిఖిముఖి చెట్టు మీదినుంచి దిగి గుహను చేరేసరికి, విక్రమకేసరీ అతడి వెంట ఉన్న వాళ్లూ, పెద్దగా కేకలు పెడుతూ, ఎలుగు బంటును వెంటబడి తరుముతున్నారు. బాణం దెబ్బ తింటూనే ఎలుగు బంటు గుహ నుంచి బయటికి వచ్చి, కొండ దిగి పారిపోయేందుకు ప్రయత్నించింది.

“కేసరీ! ఆ ఎలుగొడ్డును పట్టుకునేందుకు ఎందుకంత శ్రమపడుతున్నావ్? ముందు గుహలో ఆ పూజారిగాడున్నాడేమో చూడటం అవసరం,” అన్నాడు శిఖిముఖి విక్రమకేసరిని సమీపిస్తూ.

ఆ మాటలు వింటూనే గండుపోతు అనుచరులైన సవరలు “ఇంకెక్కడి పూజారి!

మనను మోసగించేందుకు వాడే ఇలా ఎలుగుబంటుగా మారిపోయాడు. వాణ్ణి ఈ ఆకారంలోనే పట్టుకుని నిలువునా భస్మం చేసేద్దాం,” అన్నారు.

శిథిలాలయ పూజారి కున్నవని చెప్ప బడే అపూర్వ శక్తుల్లో శిఖిముఖికి రవంత నమ్మకం ఉన్నది. తాటి చెట్టు పైనుంచి దిగి వచ్చేప్పుడు అతడూ, గుహలో ఉన్నది ఎలుగొడ్డుగా మారిపోయిన పూజారి అయి ఉండొచ్చనుకున్నాడు.

అలాంటప్పుడు, ఈ అమాయకులైన సవర యువకులు ఎలుగుబంటును పూజారి అని భ్రమపడటంలో పెద్దగా ఆశ్చ ర్యపడవలసిందేమీ లేదు.