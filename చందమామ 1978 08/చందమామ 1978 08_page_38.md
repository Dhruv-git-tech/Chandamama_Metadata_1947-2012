# బిచ్చగాళ్ళు

ఏజయపురి రాజు జయదేవుడికి తన రాజ్యంలో బిచ్చగాళ్ళు లేకుండా చేయాలనిపించింది. రాజ్యంలోని బీదవారందరూ ఫలానా సమయానికి రాజభవనం ముందు హాజరైతే, వారికి ఇల్లూ, తిండీ, బట్టా అమరే సదుపాయాలు చేయబడతాయని ఆయన చాటింపు వేశాడు.

అనుకున్న వేళకు వేలకొద్దీ పేదవాళ్ళు రాజభవనం ముందు హాజరయారు. వారి సంఖ్య చూసి రాజుకు తల తిరిగిపోయింది. వారికి జీవనోపాధి కలిగించటానికి ఖజానాలో ఉన్న డబ్బంతా కలిసినా చాలదు. రాజు ఇరకాటంలో పడ్డాడు.

అప్పుడు మంత్రి వచ్చి పేదజనంతో, “ఇళ్ళు కావలిసిన వారంతా కొండ కిందికి వెళ్ళి రాళ్ళు కొట్టండి. వాటితో మీరే ఇళ్ళు కట్టుకుంటారు,” అన్నాడు.

వారిలో అధిక సంఖ్యాకులు బిచ్చగాళ్ళేగాని, శ్రమించేవాళ్ళు కారు. అందరూ వెళ్ళి పోయి కొద్దిమంది మంత్రి చెప్పినట్టు చెయ్యటానికి మిగిలారు. రాజు వారికి తాను అనుకున్న ఏర్పాట్లు చేశాడు.
—ఎస్. నంజీవరావు