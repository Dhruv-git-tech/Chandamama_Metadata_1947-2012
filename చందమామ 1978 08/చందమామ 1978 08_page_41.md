ఇది చాలనట్టు భూషయ్య భార్య ఒక కొత్త పనివాణ్ణి జీతానికి పెట్టుకున్నది. ఈ కొత్త నౌకరు ఒకనాడు భూషయ్యగారి మంచం కింద పడి ఉన్న డబ్బు సంచీ చూసి, దాన్ని తీసుకుని పారిపోయాడు. ఈ వార్త క్షణాలమీద మండలమంతా పాకింది. భూషయ్య ఇంటి నౌకరు పదివేల రూపాయలు దొంగిలించి, పారిపోయాడని అందరూ చెప్పుకున్నారు.

మండలాధికారి మర్నాడే భూషయ్యను తన వద్దకు పలిపించుకుని, “మిగిలిన అయిదువేల రూపాయలూ ఏవి?” అని అడిగాడు.

తన నౌకరు మొత్తం పదివేలూ ఎత్తుకుపోయాడని భూషయ్య చెప్పాడు. అతను ఇలా అంటూండగానే అధికారి ఇంటి లోపలినుంచి భూషయ్య నౌకరు వచ్చాడు.

“ఏమిరా, దొంగ వెధవా? పదివేల రూపాయలతో పారిపోతావా?” అన్నాడు భూషయ్య గుడ్లు ఉరిమి.

అధికారి హేళనగా నవ్వి, “భూషయ్యా, నువే ఆ సొమ్ము వాడి కంటపడేలాగ చేశావు. దొంగతనం మొత్తంగా వాడికే అంటగట్టాలని నీ ఉద్దేశం. కాని, వాడు నా కొడుకేననీ, నువు డబ్బు సరిగా ఖర్చు పెడతావో, లేదో చూడమని నీ మీద నిఘా వేశాననీ నువు ఊహించి ఉండవు. నీ పథకం ప్రకారం దొంగతనమైతే జరిగింది గాని, నీ వ్యవహారం బయట పడింది. ఎలా సంపాదిస్తావో, మిగిలిన డబ్బు సంపాదించు. గ్రామం బాగుచేసే పని నా కొడుకు చూస్తాడు,” అన్నాడు.

భూషయ్యకు తల తీసేసినట్టయింది. అతను తన ఇల్లు తాకట్టు పెట్టి, డబ్బు తెచ్చి ఇచ్చాడు.

త్వరలోనే గ్రామం బాగుపడింది.

మండలాధికారి తన పరివారంతో, “మీరు ఆనాడు అన్నారే కొరివిదయ్యాలని, ప్రజల సొమ్ము సొంతంలాగా వాడుకునే వాళ్ళే నిజమైన కొరివి దయ్యాలు!” అన్నాడు.