# వెంకాయమ్మమొగుడు

వెంకాయమ్మ మొగుడు బంగారయ్య చాలా బద్ధకస్తుడు. పెళ్లి అయాక అతను సొంత ఊరు విడిచి వెంకాయమ్మ దగ్గిరికి వచ్చేశాడు. అది మొదలు వెంకాయమ్మే అతన్ని పోషిస్తున్నది. బంగారయ్య కడుపులో చల్ల కదలకుండా హాయిగా ఇంట్లోనే పడుకునేవాడు.

వెంకాయమ్మ చెయ్యని పని అంటూ లేదు—పాలు పితికి, అమ్ముతుంది; పిడకలు చేస్తుంది; నాలుగు ఇళ్ళలో వంట చేస్తుంది; ఎవరి ఇంట ఏ అక్కర కలిగినా నడుము కట్టుకుని పనిచేస్తుంది.

ఒకరోజు మధ్యాన్నం బంగారయ్య నిద్రమత్తులో ఉండగా ఎవరో పారుగింటి ఆడమనిషిని '‘బంగారయ్య ఇల్లెక్కడ?''
అని అడగటమూ, పారుగింటి ఆమె, '‘ఈ ఊళ్లో బంగారయ్య అంటూ ఎవరూ లేరు,''
అనటమూ వినిపించింది.

బంగారయ్య లేచి వెళ్ళి తలుపు తెరిచి చూసేసరికి, బంగారయ్య ఊరి వాడు కనిపించి, '‘అడుగో బంగారయ్య! లేడంటావేమిటమ్మా ?'' అని పారుగింటి ఆమెతో అన్నాడు.

‘‘నువు అడిగినది వెంకాయమ్మ మొగుడా?''
అని ఆమె లోపలికి వెళ్లింది.

వచ్చిన మనిషి బంగారయ్యతో కాస్సేపు మాట్లాడి, '‘నువు ఈ ఊళ్లో వెంకాయమ్మ మొగుడుగా చలామణీ అవుతూ మన ఊరి పరువు తీస్తున్నావా ?'' అని వేళా కోళం చేసి వెళ్లిపోయాడు.

బంగారయ్యకు చాలా అవమాన మయింది. తను బంగారయ్యగా పేరు బడడం ఎలాగా అని ఆలోచించాడు. ఇంట్లో కూర్చున్నంత కాలమూ అది సాధ్యపడదు; లేచి వెళ్ళి ఏదైనా పని చేయాలి! డబ్బు గడించాలి!