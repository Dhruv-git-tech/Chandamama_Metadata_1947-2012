నా పెళ్ళిరోజైన 1950మే 10న చంద్రమామతో పరిచయం ఏర్పడింది. ఆ రోజు మా బావమరిది ప్రాఫెసర్ శర్మలండన్ నుంచి ప్రత్యేకంగా వచ్చినాకు ఒక ఇంగ్లీష్ నవలతో పాటు చంద్రమామ పత్రిక ఇచ్చాడు. చదివిన తర్వాత నేను 1947 జూలైలో ప్రారంభ సంచికనుంచి 1950 వరకు పాత సంచికలను విజయవాడ పేవ్ మెంట్లపై కొని బైండ్ చేయించాను. అప్పటినుంచి ఈ రోజువరకు కొన్ని అణాలతో మొదలు పెట్టి, ప్రస్తుతం ఉన్న రూ. 20ల ధర వరకు పెరిగిన చంద్రమామ పత్రికను నా పుత్రికా సమానంగా భావించి, అపురూపంగా చదువుతున్నాను.

శ్రీయుతులు నాగిరెడ్డి, చక్రపాణి గార్లు బీజం వేసి పెంచి పోషించిన ఈ మొలక క్రమేణా మహా వటవృక్షమై దేశదేశాల్లో శాఖలు విస్తరించి, రాష్ట్రపతులు, ముఖ్యమంత్రుల ఆశీస్సులు పొందగలిగింది. అప్పటి మదరాసు కొడంబాకంలో ఉన్న చంద్రమామ ఆఫీసును సందర్శించి తన్మయత్వం పొందాను. అప్పుడే విజయా స్టూడియో ప్రాంగణంలో ఉన్న పోకచెట్ల పక్క నించున్న మధుర గాయకుడు ఘంటసాలతో పరిచయమైంది.

ఈనాడు డైలీ అనుబంధం 12-11-2006లో చంద్రమామ కథ పుట్టుపూర్వోత్తరాలపై నాలుగు నిండు పేజీల వ్యాసంలో నా పేరు ఉదహరించి 76 సంవత్సరాల వయసులో కూడా చదువు తున్నారని రాశారు. మార్చి 2011 సంచికలో నా లేఖకు స్పందనుగా చంద్రమామ యాజమాన్యం నన్ను శతమానం భవతి అని ఆశీర్వదించింది. దేవుడు చల్లగా చూస్తే నేను నా వందోసంవత్సరం కూడా చంద్రమామను చదవగలననే విశ్వాసం ఉంది.

Name: B.Rajeswaramurthy
Occupation: Rtd. Sub
Registrar, Krishna (Dist)

నా భార్య, మా అరుగురు పిల్లలకు కూడా చంద్రమామ అంటే మహా ఇష్టం. నా మూడవ అబ్బాయి నిష్టగా 'సుందరకాండ' పారాయణం చేస్తూ, ఆ కాలంలోనే వచ్చిన చంద్రమామలో సుందరకాండ సీరియల్ కూడా చదివేవాడు.

చంద్రమామలో పాలమీగడ వంటి కాగితం వాడటం, చక్కటి రంగుల చిత్రాల వలన పదేళ్లు దాటినా చంద్రమామ పుస్తకం కాంతితో, సౌగసుగా ఉంటుంది. చంద్రమామలు నా వారసత్వ ఆస్తిగా నా తదనంతరం, మా అబ్బాయిలు, వారి కుటుంబసభ్యులు, మనుమలు, మనుమ రాండ్లు, ముని మనమలు చదివి నీతితో మెలిగి అనందిస్తారని భావిస్తున్నాను. ఇప్పటికీ, ఎప్పటికీ చంద్రమామ నా అందాల అపరూప సుందరి, దేవకన్య. ఈ బంధం ఏనాటిదో! చంద్రమామ చేయి దాటితే అంథకారమే. వందరూపాయలు అడిగితే ఇస్తాను కాని చంద్రమామను మాత్రం ఇవ్వను అని నా పిల్లలకు, బంధుమిత్రులకు కూడా నిష్కర్షగా చెప్పేస్తుంటాను.

జానపద కథలనుండి, ఈనాటి హైటెక్ యుగం వరకు వినోద, విజ్ఞాన, విశేషాలు అందిస్తున్న చంద్రమామ గగనసీమలో వెలుగులు జిమ్మే చంద్రుడు ఉన్నంతవరకు శాశ్వతంగా, చిరాయువుగా వర్ధిల్లాలని నా ప్రబల కాంక్ష. శుభంభూయాత్.