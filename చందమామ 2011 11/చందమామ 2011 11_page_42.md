‘కాని మేము చాలా సహనం కలవాళ్ళం కూడా,’ అన్నాడు భోజరాజు. ‘భూమీ, స్త్రీ మాత్రమే సహనం కలవాళ్ళు!’ అన్నది ముసలమ్మ.

‘మేము విరాగులం కూడా,’ అన్నాడు మాఘుడు. ‘విరాగులుగా చెప్పుకోతగినవి శనీ, సంతృప్తి మాత్రమే కదా,’ అన్నది ముసలమ్మ.

‘మేము పరదేశీయులం!’ అన్నాడు భోజరాజు. ‘జీవాత్మా, చెట్టు తీసుకునే నీరూ మాత్రమే పరదేశీయమైనవి,’ అన్నది ముసలమ్మ.

‘అవ్వా! మేము పేదవాళ్లం,’ అన్నాడు మాఘుడు.

‘గొర్రెపిల్లా, ఆడపిల్లా మాత్రమే పేద వాళ్లు,’ అన్నది ముసలమ్మ.

‘మేము సమర్థులం,’ అన్నాడు భోజరాజు. ‘సామర్థ్యం గలవి అన్నమూ, నీరూ,’ అన్నది ముసలమ్మ.

అవ్వా! మేం ఓడిపోయాం!’ అన్నాడు మాఘుడు ఆమె దూకుడుకు తట్టుకోలేక.

‘అప్పుల బాధ కలవాడూ, ఆడపిల్లను కన్నవాడూ తప్ప లోకంలో మరెవ్వరూ ఓడి పోరు నాయనా! ఇంతకూ మీరెవరో, ఏం కావాలో చెప్పారు కారు. చెబితే నా చేతనైన సహాయం చేద్దును,’ అన్నది ముసలమ్మ.

మాఘుడు తన పాండిత్యమంతా కట్టి పెట్టి, ‘అవ్వా, వీరు భోజరాజు గారు, నన్ను మాఘుడంటారు. మేము రాజనగరుకు దారి తెలియక చీకట్లో చిక్కిపోయాం,’ అని చెప్పాడు.

‘ఆమాట`మొదటనే చెబితే సరిపో యేదిగా! ఈ దారినే నేరుగా వెళ్లండి రాజనగరుకు చేరుకుంటారు,’ అన్నది అవ్వ.

భోజరాజు, మాఘుడూ ముసలమ్మ చెప్పిన దారినే వెళ్ళి రాజనగరుకు చేరారు. తరవాత భోజరాజు, ముసలమ్మకు అక్షర లక్షలు బహుమతి పంపించాడు.