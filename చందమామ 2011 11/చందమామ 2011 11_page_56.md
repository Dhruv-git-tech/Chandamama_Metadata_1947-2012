లోయల్లోని చిన్నా పెద్దా పవిత్ర స్థలాలన్నీ చూడదలిచాం. ముఖ్యంగా ఇభ్యుజాతి వాళ్లుండే ప్రాంతాల అతి పురాతనమైన దేవాలయాలున్నవని విన్నాం. ఎంత కష్ట నష్టాలకైనా సరే ఓర్చి వాటన్నిటినీ తప్పక దర్శించి తీరాలి,’ అన్నాడు.

‘అయితే మీ యిష్టం. మీ ప్రయాణం ఎప్పుడో చెప్పండి. ఆ ప్రాంతాలు బాగా తెలిసిన వాణ్ణొకణ్ణి మీ వెంట పంపుతాను. వాడికి తిండీ తిప్పలూ మీరే చూడాలి. తిరిగి వచ్చింతర్వాత పారితోషికంగా కొంత డబ్బు ఇవ్వవలసి ఉంటుంది.’ అన్నాడు, సత్రం యజమాని.

శిఖిముఖీ, విక్రమకేసరీ అందుకు అంగీకరించారు. మర్నాడు సూర్యోదయం వేళ పాట్టిగా గున్న ఏనుగు పిల్లలా ఉన్న ఒక నడి వయసువాణ్ణి, సత్రం యజమాని వాళ్ల దగ్గిరకు తీసుకువచ్చి, ‘అయ్యా, ఇతడి పేరు జాంగ్‌లా. ఇభ్యుజాతి వాళ్ళుండే ప్రాంతాలన్నీ తనకు బాగా తెలుసునంటు న్నాడు. ఇతడూ ఆ జాతివాడే’ అని చెప్పాడు.

శిఖిముఖి అతణ్ణి నఖశిఖ పర్యంతం పరీక్షగా చూశాడు. మనిషి ముఖం చూసి స్వభావాన్ని కనిపెట్టేందుకు అతడికి సాధ్యమయేలా కనిపించలేదు. జాంగ్‌లా పెదాల మీద చిరునవ్వు కదులుతున్నది. ముఖం మీద ఎలాంటి భావం ప్రస్పుటం కాలేదు. ఎండవానలకు గురై, బాగా బీటలు బారిన నల్ల రాతిపలకలా ఉన్నది అతడి ముఖం.

జాంగ్‌లాను పరిచయం చేసి సత్రం యజమాని వెళ్లిపోగానే, శిఖిముఖి అతడితో, ‘నీవు నమ్మకస్తుడివా కావా అన్న భయం మాకు లేదు. మేం నలుగురం, నువ్వొక్కడివి. కాని, నీకు ఇభ్యుజాతి వాళ్లుండే ప్రాంతాలు క్షుణ్ణంగా తెలుసునా అన్నదేనా కనుమానంగా ఉన్నది,’ అన్నాడు.

‘నేనెంత నమ్మకస్థుణ్ణో మీరే తెలుసు కుంటారు. పోతే, నేను పుట్టి పెరిగింది ఇభ్యుజాతి వాళ్లుండే ప్రాంతానే. నేను ఆ జాతివాణ్ణేనని సత్రం యజమాని తమకు చెప్పాడు గదా? ఆయన నన్నుబాగా ఎరుగు,’ అన్నాడు జాంగ్‌లా.

‘సరే, నీకు దారిభత్యం మేమే జరు పుతాం. ప్రయాణం ముగిసి తిరిగి ఈ