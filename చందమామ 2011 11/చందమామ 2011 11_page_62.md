చలాకి రాము - సరదా సోము

పూర్వం శివపురంలో రాము-సోము అని ఇద్దరు కవలపిల్లలు ఉండేవారు. వాళ్లు తమ చమత్కారాలతో సమస్యల్ని పరిష్కరిస్తుండడంతో గ్రామస్థులు ఆ సోదరుల్ని చలాకి రాము-సరదా సోము అని పిలిచేవారు. జమీందారు రాజమల్లు ఆ అన్నదమ్ముల్ని ప్రత్యేకంగా పిలిపించి మరీ తన దివాణంలో ఉద్యోగాలిచ్చాడు.

ఒకసారి రాము-సోము దివాణం నుంచి తిరిగి వస్తుండగా, ఊళ్లో నారాయణయ్య అనే పెద్దమనిషి ఇంటి అరుగుమీద పదిమందీ చేరి కనపడ్డారు. అక్కడ నారాయణయ్య బావ రంగయ్య అమాయకుడైన నారాయణయ్యను అపహాస్యం చేస్తున్నాడు. రంగయ్య తెలివైన వాడే అయినా, మంచితనంలో నారాయణయ్య కాలిగోటికి చాలడు. రాము-సోము నారాయణయ్యను రంగయ్య బారినుండి కాపాడాలనుకుని, తామూ ఆ అరుగు మీదకు చేరారు.

కాస్సేపు రంగయ్య మాటలు విన్నట్టే విని, 'అయ్యా, మీరు చాలా తెలివైనవారు. మిమ్మల్ని ఒక చిన్న ప్రశ్న అడగొచ్చా' అన్నాడు రాము. రంగయ్య రామును ఎగాదిగా చూసి, 'నన్నే ప్రశ్న అడిగేంతవాడివిరా.. సరే కానీ,' అన్నాడు దర్పంగా. అప్పుడు రాము, 'అబ్బే చిన్న ప్రశ్నే బాబూ. ఒక బంతిని సగం దూరం ముందుకీ సగం దూరం వెనక్కీ ప్రయాణించేలా చెయ్యాలంటే ఎలా విసరాలి?' అంటూ ప్రశ్నించాడు.

ఆ ప్రశ్న వింటూనే రంగయ్య వెలవెలబోయి, డాంబికంగా, 'ఇంకెప్పుడూ ఇలాంటి పనికిమాలిన మాటలు మాట్లాడబోకు' అన్నాడు. అప్పుడు సోము, 'మీకు జవాబు తెలియ నిదల్లా తెలివి మాలినదవుతుందా, బంతిని పైకి విసిరితే అది మొదట తిన్నగా పైకి అంటే ముందుకు దూసుకుపోతుంది. అలా కొంతదూరం పైకి వెళ్లి మళ్ళీ కిందకు దిగుతుంది. అంటే వెనక్కి ప్రయాణిస్తుందన్నమాట. ఈ మాత్రం మీకు తెలియదా?' అన్నాడు.

ఖంగుతిన్న రంగయ్య మా నారాయణయ్య బాబాయి జోలికొస్తే ఊరుకోమంటూ అన్నదమ్ములు చేసిన హెచ్చరికను గ్రహించుకుని నోరు కుట్టేసుకున్నాడు. - లత్తీ గాయత్రి