భారత దర్శిని

బోండా తెగ మహిళలు-కురకర్మ

బోండా తెగ ఒడిషా రాష్ట్రంలోని మల్కనగిరి జిల్లాలో కనిపించే ఆదిమ తెగ. వీరు బోండా హిల్స్ అని పిలువబడే కొండపైభాగంలో నివసిస్తున్నారు. బోండా కొండల్లో సీతా కుండ అని పిలుస్తున్న చిన్న నీటి మడుగు ఉంది. దీనికి పౌరాణిక నేపథ్యం ఉంది. సీతారాములు వన వాస జీవితం గడుపుతున్నప్పుడు వారు దండ కారణ్యంలోని దట్టమైన అరణ్యంలో నివసించేవారట. ఒకనాడు సీత సమీపంలోని నీటి మడుగులో స్నానమాడుతున్నప్పుడు తనను తాను మరుగుపర్చుకోవడానికి ఆకులతో తన ఒంటిని కప్పుకుందట. ఆ స్థితిలో ఆమెను చూసి అక్కడే ఉన్న కొంతమంది బోండా తెగ స్త్రీలు నవ్వారట. అగ్రహించిన సీత వారిని ఎన్నటికీ అర్ధదిగంబర ఆకారంతో ఉండిపోవాలని శాపం పెట్టిందట. ఈ కథను నేటికీ బోండా తెగ ప్రజలు నమ్ముతున్నారు. అందుకే బోండా మహిళలు ఈనాటికీ తలపై వెంట్రుకలు లేని స్థితిలో ఉంటారు. ఇప్పటికీ వారు తమ నడుముభాగంపై కాస్తంత బట్టను వాడతారు. శరీరం పైభాగాన్ని కప్పి ఉంచడానికి మణి పూసలతో చేసిన నగలను ధరిస్తుంటారు.

## డబ్బు లేని వ్యాపారం

ఈ 2011లో ఎక్కడైనా ధనం లేకుండా వ్యాపారం జరుగుతుంటే మీరు నమ్ముతారా? దీనికి సమాధానం పొందాలంటే ఒడిషా రాష్ట్రంలోని మల్కనగిరి జిల్లా ముందిగూడను తప్పక సందర్శించాలి.

వస్తుమార్పిడి పద్ధతి మన పూర్వీకులు పాటించిన పురాతన వ్యాపార పద్ధతుల్లో ఒకటి. ఇది అనేక గిరిజన ప్రాంతాల్లో మోటుపద్ధతుల్లో కొనసాగుతూనే ఉంది. ఒడిషా, మల్కనగిరి జిల్లాలోని పురాతన బోండా తెగ ఇందుకు ఒక ఉదాహరణ.

బోండా మహిళలు తాము పండించిన కూరగాయలు, పళ్ళు, ఇతర అటవీ ఉత్పత్తులను సమీపంలోని ముందిగుడ ఫట్‌కు తీసుకువస్తుంటారు. తాము పండించిన వాటిని స్థానిక వ్యాపారులకు అమ్ముతూ తమకు కావలసిన బియ్యం, ఉప్పు, ఇతర రోజువారీ అవసరాలను వారినుండి మార్పిడి పద్ధతి ద్వారా తీసుకుంటుంటారు. ఈ మొత్తం వ్యవహారంలో డబ్బుకు ఏ పాత్రా లేకపోవడం గమనార్హం.