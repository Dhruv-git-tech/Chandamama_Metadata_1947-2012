ఒక నెలగడిచాక శాల్మలుడు ధైర్యంచేసి
మళ్ళీ జమీందారు దివాణానికి వెళ్ళాడు.
నౌకర్లు అడ్డగిస్తే, “ఈ సారయినా నన్ను
జమీందారును చూడనివ్వండి. నాకు నౌకరీ
కావాలి,” అన్నాడు.

“పిచ్చివాడా, నిన్నే ఉన్న ఇద్దరు నౌకర్ల ఉద్యోగాలు ఊడాయి. నిష్కారణంగా ఇంటికి పంపేశారు. అలావుంది జమీందారు వ్యవహారం,” అని వెనక్కు పంపేశారు నౌకర్లు.

అప్పటికీ శాల్మలుడికి నౌకరీ మీద ఆశపోలేదు. ఎప్పటిలాగే తన కోర్కెను తీర్చమని శివుణ్ణి ప్రార్థిస్తూ నేతితో అభిషేకం చేయిస్తూనే ఉన్నాడు. ఒకసారి నెయ్యి కొనడానికి తన కొట్టుకువచ్చిన శాల్మలుడితో, భైరవశెట్టి, “నాకు పోటీగా నేతి వ్యాపారంగాని చేయటం లేదుకదా?” అని హాస్యమాడాడు.

శాల్మలుడు బదులుగా నవ్వి విషయం
వివరించాడు.

“త్వరలోనే నీ కోరిక నెరవేరగలదని ఆశిస్తున్నాను. అన్నట్టు, జమీందారుకు ఈ మధ్య ఏదో తీరని జబ్బు చేసిందని విన్నాను,” అని చెప్పాడు భైరవశెట్టి.

అది విన్న శాల్మలుడికి మనసు నిలువ లేదు. ఆ రాత్రంతా జమీందారు అనారోగ్యం గురించి తీవ్రంగా విచారించాడు. మరునాడు ఉదయం శివాలయానికి వెళ్ళి, జమీందారు త్వరగా కోలుకోవాలని మనసారా ప్రార్థించి నేతి అభిషేకం చేయించాడు.

“ఇన్నాళ్ళు దివాణంలో నౌకరీ దొరకాలని దేవుడికి అభిషేకం చేయించినవాడివి, ఇప్పుడేమో జమీందారు ఆరోగ్యం కోసం చేయిస్తు న్నావేమిటి?” అని అడిగాడు పూజారి.