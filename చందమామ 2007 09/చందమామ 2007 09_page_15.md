“బిడాలి మాటలు నమ్మటం అంటే, ఆ గద నిప్పులుకక్కే సింహం గుహలో వున్నదను కోవాలి. సింహం మనిషిని తిన్నదేమోకాని, రాతి గదను కూడా తిన్నదనుకోవటం కుదరదు గదా? ఆ సింహం గుహలో ప్రవేశించి, ఆ గదను మీరెలా తేగలరు?” అన్నాడు శ్వానకర్ణి ఆశ్చర్యంగా.

“మా శక్తి ఇంకా మీకు తెలియలేదన్న మాట. పదండి, ఆ సింహంవుండే మడుగూ, గుహా చూపండి,” అంటూ జయమల్లు ముందుకు రెండడుగులు వేశాడు.

కేశవుడూ, కోయగోమాంగ్ అతడి వెనక బయలుదేరారు.

బిడాలి శ్వానకర్ణి తమ తమ అనుచరులతో అరణ్యంలో కొంత దూరం నడిచి ఒక పెద్ద నీటి మడుగు దగ్గిరకు వచ్చారు. ఆ నీటి మడుగుకు అవతలి ఒడ్డున ఒక ఎత్తయిన

కొండ వున్నది. అందులో అనేక గుహలు వున్నవి. మడుగునీరు, కొండఅంచువరకూ అనుకుని పార్లిపార్లి ప్రవహిస్తున్నది. ఒక పెద్ద నీటిపాయ ఏదో ఆ మడుగులోంచి, దూరంగా వున్న కొండల కేసి ప్రవహించటం జయమల్లు గమనించాడు.

“అదుగో, ఆ కనిపించే పెద్దగుహ సింహా నికి నివాసస్థానం. అక్కడికి వెళ్ళి ప్రాణాలతో తిరిగి వచ్చినవాడెవడూ లేడు,” అన్నాడు బిడాలి. శ్వానకర్ణి అవునన్నట్టు పైకీ కిందికీ తలాడించాడు.

జయమల్లు, కేశవుణ్ణీ, కోయగోమాంగ్నూ కొంచెం దూరంగా తీసుకువెళ్ళి, సాహసించి సింహం వున్న గుహలోకి ప్రవేశించి, దానిని చంపటమా, మానటమా అన్న సమస్య గురించి చర్చించాడు. ఇంత దూరం వచ్చింత తరవాత, ఇప్పుడు వెనక్కు తిరగటం తెలివైన పని కాదని కేశవుడూ, గోమాంగ్ కూడా సలహా ఇచ్చారు. కాని, నిప్పులు కక్కే సింహం అంటున్నారే, దాన్ని తమ బాణం దెబ్బలతో చంపగలగటం సాధ్యమా అన్న అనుమానం వాళ్ళకు కలిగింది.

“ఎంత బలమైన మృగాన్నయినా సరే, ఒక్క అంబు దెబ్బతో కదలా మెదలక పడేలా చేయగలిగిన విషం నా దగ్గిర వున్నది. ఆ విషం పూసిన బాణం తగిలితే, ఆ సింహం చాప చుట్టలా కింద పడి వూరుకుంటుంది. కాని, బాణం గురి తప్పితే మాత్రం మనకు చావు తప్పదు,” అన్నాడు గోమాంగ్.

“మూడు బాణాలు గురి తప్పటం సాధ్యమా?” అన్నాడు కేశవుడు.