మన మొట్టమొదటి మహిళా రాష్ట్రపతి

2007 జూలై 25వ తేదీ శ్రీమతి ప్రతిభా పాటిల్ భారత దేశ 13వ రాష్ట్రపతిగా పదవీ ప్రమాణస్వీకారం చేశారు. మనదేశ చరిత్రలో ప్రాముఖ్యతను సంతరించుకున్న రోజు అది. మనదేశం ఒక మహిళను అత్యున్నతమైన దేశాధ్యక్ష పదవికి ఎన్నుకోవడం అదే ప్రథమం!

మహారాష్ట్ర జల్గాంవ్ లో నారాయణరావు పాటిల్, గంగా బాయి దంపతులకు 1934 డిసెంబర్ 19వ తేదీ ప్రతిభ జన్మించారు. ఆమెకు ఆరుగురు అన్నదమ్ములు. మెట్రిక్యు లేషన్ చదువుతూన్న సమయంలో ఆమె తల్లి మరణించారు. తండ్రినీ, అన్నదమ్ములనూ చూసుకోవడానికి చదువు మానేస్తుందేమోనని అందరూ అనుమానించారు.

అయితే, అప్పటికే కళాశాలలో చదువుకుంటూన్న అన్నయ్య ప్రోత్సాహంతో కళాశాలలో చేరారు. రాజకీయ-ఆర్థికశాస్త్రాలలో ఎం.ఎ. పట్టాపుచ్చుకుని, తండ్రి వృత్తిపట్ల ఆకర్షించబడి బొంబాయి లాకాలేజీలో చేరి, పట్టభద్రురాలై న్యాయవాద వృత్తిని చేపట్టారు.

కళాశాలలో చదివే రోజుల్లో ఆమె టేబుల్ టెన్నిస్ లో కాలేజ్ ఛాంపియన్ గా ఉండేవారు. అంతర్ కళాశాల పోటీల్లో పాల్గొని పలు కప్పలూ, షీల్టులూ సాధించారు.

1962 ఎన్నికల్లో పోటీ చేసి మహారాష్ట్ర శాసనసభకు ఎన్నికయ్యారు. ఐదు సార్లు మంత్రిగా విభిన్న శాఖలను సమర్థవంతంగా నిర్వహించారు. 1985లో రాజ్యసభకు ఎన్నుకోబడి 1986-88 మధ్యకాలంలో రాజ్యసభ డిప్యూటీ చైర్ పర్సన్ పదవీ బాధ్యతలు నిర్వహించారు. 1991లో లోక్ సభకు ఎన్నుకోబడ్డారు.

2004లో శ్రీమతి ప్రతిభా పాటిల్ రాజస్థాన్ గవర్నర్ గా నియమించబడ్డారు. గత జూలైలో జరిగిన రాష్ట్రపతి ఎన్నికలలో ఐక్య ప్రగతిశీల కూటమి (యుపిఎ) తరపున పోటీ చేసి ఘనవిజయం సాధించారు.

సమాజసేవ పట్ల ప్రతిభా పాటిల్ కు ఆసక్తి మెండు. కంటిచూపు కొరవడిన వారికోసం ఆమె ఒక పారిశ్రామిక శిక్షణా పాఠశాలను నెలకొల్పారు. ముంబైలోనూ, ఢిల్లీలోనూ వర్కింగ్ వుమన్స్ హాస్టల్స్, జల్గాంవ్ లో ఒక ఇంజినీరింగ్ కళాశాలనూ స్థాపించారు.

లక్షలాది మంది చందమామ పాఠకుల తరపున భారత తొలి మహిళా రాష్ట్రపతి శ్రీమతి ప్రతిభా పాటిల్ గారికి శుభాకాంక్షలు తెలియజేస్తూ, దేశ ప్రథమ పౌరులుగా ఆమె మరిన్ని విజయాలను సాధించాలని ఆకాంక్షిస్తున్నాం.