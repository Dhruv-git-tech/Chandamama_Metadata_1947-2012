## ప్రతి ఉపాధ్యాయుడిలో ఒక కలాం!

విజ్ఞానశాస్త్రవేత్తగా ప్రభుత్వంలో వివిధపదవులను సమర్థతో నిర్వహించిన డా. ఎ.పి.జె. అబ్దుల్ కలాం చివరగా తనకు ఎంతో ప్రీతిపాత్రమైన ఉపాధ్యాయ వృత్తిని చేపట్టారు. చెన్నయ్ అణ్ణావిశ్వవిద్యాలయంలో ఉపన్యాసకులుగా ఉన్నప్పుడే 2002లో దేశం కలాంను రాష్ట్రపతిగా ఎన్నుకున్నది. రాష్ట్రపతి పదవీ కాలం పూర్తికానున్న సమయంలో-మళ్ళీ విశ్వవిద్యాలయానికి వెళ్ళి విద్యార్థులకు పాఠాలు బోధించడమే తనకు చాలా ఇష్టమని ఆయన తన అభిమతాన్ని వెలిబుచ్చారు.

భారతదేశం గురుకుల వ్యవస్థకు పేరుగాంచింది. రాజకుమారులైనా, పేద విద్యార్థులైనా గురువు పాదాల వద్దకూర్చుని విద్యసభ్యసించేవారు. ప్రపంచంలోనే అతి ప్రాచీనమైన తక్షణల, నలంద విశ్వవిద్యాలయాలు మనదేశంలోనే వెలిశాయి. అక్కడ విద్యనభ్యసించడానికి దేశ విదేశాల నుంచి విద్యార్థులు వచ్చేవారు.

2020 నాటికి అన్నిరంగాలలో అభివృద్ధి చెందిన అగ్రరాజ్యంగా భారత దేశం రూపాం దాలని అబ్దుల్ కలాం ఆకాంక్షిస్తున్నారు. “మన దేశం అభివృద్ధి చెందడానికి ప్రధానమైన చోదక శక్తి ఏది?” అని ఒక విద్యార్థి అడిగిన ప్రశ్నకు, “మనం సాధించగలమన్న ‘ఆత్మ విశ్వాసం.’” అలాంటి అచ్చంచల విశ్వాసంగల యాభైనాలుగు కోట్ల మంది పాతికేళ్ళకు లోబడిన యువతీయువకులు గల మన దేశం 2020 వాటికి అభివృద్ధి చెందిన దేశంగా రూపాందడాన్ని ఏ శక్తీ అడ్డుకోజాలదు,” అని అయన సమాధానం ఇచ్చారు.

‘ప్రజల రాష్ట్రపతి’గా మన్ననలందుకున్న డా. అబ్దుల్ కలాంకు మన దేశంలోని ఉపాధ్యాయ సోదరులు, విద్యార్థులు మళ్ళీ విద్యాబోధనకు సాదర స్వాగతం పలుకుతున్నారు. మాజీ రాష్ట్రపతి డా. సర్వేపల్లి రాధాకృష్ణన్ జన్మదినం సెప్టెంబర్ 5న ఉపాధ్యాయ దినోత్సవం జరుపుకుంటూన్న శుభసందర్భంలో-ప్రతి ఉపాధ్యాయుడూ, ఉపాధ్యాయినీ, తమలో ఉన్న కలాంను వెలికి తీసుకురావాలి. ప్రతి విద్యార్థిలో జాతీయ స్ఫూర్తిని ఉద్దీపింప జేయాలి!

సంపాదకుడు : విశ్వం