కనకయ్య పరమ బద్ధకస్తుడు. వేళ తప్పకుండా తిని మామిడి తోపుల్లో, గుళ్ళల్లో పడుకుని సాయంకాలానికి రచ్చబండ వద్దచేరి కబుర్లు చెబుతూ కాలక్షేపం చేసేవాడు. తల్లిదండ్రులు వాణ్ణి గురించి ఆందోళన చెందేవారు. అయినా వాడికి చీమకుట్టినట్టు కూడా ఉండేదికాదు. ఇలా ఉండగా ఆ ఊరికి ఒక సాధువు వచ్చాడు. గ్రామస్థులందరూ ఆయన్ను దర్శించుకుని ఆశీస్సులు పొందారు. అయితే కనకయ్య మాత్రం సాధువు దరిదాపులకు వెళ్ళలేదు.

ఉన్నట్టుండి ఆ గ్రామంలో ఒక వదంతి బయలుదేరింది. ఆ గ్రామంలో పాపిష్టివాడు ఒకడున్నాడనీ, వాడివల్ల గ్రామానికే అరిష్టమనీ, వాడి పాపం కారణంగా రానున్న అమావాస్య నాడు వాడి తల్లిదండ్రులు అదృశ్యమైపోతారన్నదే దాని సారాంశం!

అందరూ భయాందోళనలతో అత్రుతగా ఎదురుచూసిన అమావాస్య రాత్రి కనకయ్య తల్లిదండ్రులు కనిపించకుండా పోయారు. దాంతో అందరిలోకీ పాపిష్టివాడు కనకయ్య అని ఊళ్ళో వాళ్ళందరికీ తెలిసిపోయింది. అందరూ వాణ్ణి చీడపురుగును చూసినట్టు చూడసాగారు. తల్లిదండ్రులు లేకపోవడంతో వాడికి తిండి కూడా కరువయింది. మరో మార్గం కనిపించక వాడు వెళ్ళి సాధువు పాదాలపై పడి, “నేనేపాపమూ ఎరుగను. నాకెందుకీ దుస్థితి? కాపాడే భారం మీదే,” అని వేడుకున్నాడు. “బాధ్యతలు విస్మరించి సోమరిగా కన్నవాళ్ళ ఉసురు పోసుకోవడానికి మించిన పాపం ఏమున్నది? ఆ పాపమే నిన్ను పట్టి పీడిస్తున్నది. సోమరితనమే మనిషికి పెద్ద శాపం. దాన్ని వదిలించుకుంటే నీకు శుభం జరుగుతుంది,” అన్నాడు సాధువు.

ఆ మాటతో కనకయ్యకు తుప్పు తెలిసివచ్చి, ఒళ్ళోంచి పనిచేయడం మొదలుపెట్టాడు. క్రమంగా వాడి కష్టాలు తొలగిపోయాయి. కనకయ్య సోమరితనం వదిలిపోవడంతో పాపం నశించి వాడి తల్లిదండ్రులు తిరిగి ప్రత్యక్ష మవుతారన్న వదంతి వ్యాపించింది. పౌర్జమినాటి సాయంకాలం కనకయ్య తల్లిదండ్రులు ఆంజనేయస్వామి గుడి వెనక ప్రత్యక్షమయ్యారు. వాళ్ళను చూడడానికి గ్రామమంతా తరలివచ్చింది. “అంతా స్వామి వారి లీల,” అన్నారు కనకయ్య తల్లిదండ్రులు. వారి మాటలకు సాధువు మందహాసం చేశాడు. -మల్లారెడ్డి శంకరప్రసాద్

నిలువెత్తు ధనం వ్యర్థమేనా? telugu.chandamama.com లో జానపద కథలు చదవండి.