“అబ్బే. ఎంతమాట! నేను ఎప్పటి కప్పుడు ఒక మారు వచ్చి మిమ్మల్ని చూద్దామను కుంటూనే ఉన్నాను. కాని తీరిక దొరకలేదు. నాకు పట్టంలో తొందర పని ఉన్నది. మళ్ళీ కలుద్దాం! వెళ్ళివస్తాను,” అంటూ నాగభూషణం లేచి, వెళ్ళిపోయాడు.

మాఘమాసంలో, శాంతమ్మ చెల్లెలి కూతురు పెళ్ళి అయితే అంతా వెళ్ళారు. పెళ్ళినాటి రాత్రి శాంతమ్మా, పిల్లలూ ఒక చోట పడుకున్నారు. రామకోటికి నిద్ర పట్టలేదు. అర్ధరాత్రి వేళ అతనికి ఒక సంభాషణ వినిపించింది. అతను తల్లిని తట్టి లేపి, మాట్లాడ వద్దని సంజ్ఞ చేశాడు.

“మన అమ్మాయి సంబంధం గురించి శాంతమ్మతో కదపలేదేం?” అని ఒక ఆడగొంతు అడుగుతున్నది.

“ఆ పంటపుట్టి దానితో సంబంధమా?” అని మగ గొంతు అన్నది.

“ఆ అబ్బాయి నిక్షేపంలా ఉన్నాడు! పట్టంలో నౌకరీ! బాగా సంపాదిస్తున్నాడుట! మన అమ్మాయినిచ్చినాక అది వాడి చేత ఎలాగూ వేరు కాపరం పెట్టిస్తుంది....” అన్నది ఆడగొంతు.

ఆ తరవాత శాంతమ్మ దగ్గర ఎవరు రామకోటి పెళ్ళి ప్రస్తావన తెచ్చినా, “మా వాడికి ఇప్పట్లో పెళ్ళి చెయ్య దలచుకో లేదు లెండి,” అని ఆమె అనసాగింది.