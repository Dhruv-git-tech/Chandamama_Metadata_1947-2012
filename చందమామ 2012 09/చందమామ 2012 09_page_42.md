ఒకప్పుడు ఇద్దరు రాజుల మధ్య కలహం వచ్చింది. రెండు రాజ్యాల మధ్య సరి హద్దు సవాస్య ఉండటంతో పరిస్థితి విషమించి యుద్ధం ముంచుకొచ్చింది. వారిద్దరిలో బలవంతుడైన రాజు శూరసేనుడు యుద్ధంలో గెలుపొందాడు.

ఓడిపోయిన రాజు కౌండిన్యుడు అడవుల పాలై తన పరాజయానికి బదులు తీర్చుకోవడానికి అదనుకోసం వేచి ఉండసాగాడు. విజయగర్వంతో మదించిన శూరసేనుడు తన శత్రువు కౌండిన్యుడి తల నరికి తెచ్చినవాడికి లక్ష వరహాలు బహుమానంగా ఇస్తానని ప్రకటించాడు.

ఈ వార్త వింటూనే కౌండిన్య రాజు వార్తాహరుడితో తన సందేశం రాసి పంపాడు.

‘శూరసేనా! నీవు నా తలపై లక్షవరహాలు వెల కట్టి ప్రకటించావు. దానిని నేను గర్విస్తున్నాను. ఆ విలువకు నేను తగినవాడినే. కాని నీ ప్రాణానికి నేను గడ్డి పోచంత విలువ ఇవ్వను. నీ తల నరికి తెచ్చిన వాడికి నానుంచి ఒక్క దమ్మిడీ కూడా ముట్టదు.’

ఈ జవాబు చూసి శూరసేనుడు నిర్ఘాంతపోయాడు.