కల్లోల రాజ్యాధిపతి తిక్కరాజు ఖాళీ అవుతున్న ఖజానా నింపడం ఎలా అని ఆలోచించసాగాడు. ఇంతలో ఒక భటుడు పరిగెత్తుకుంటూ వచ్చాడు. ఆయాసంతో ఊపిరి పీల్చుకుంటున్న భటుడిని చూడగానే తిక్కరాజుకి ఒక ఉపాయం తట్టింది. వెంటనే మహామంత్రిని పిలిపించి, కల్లోల రాజ్యంలో పీల్చే గాలిమీద పన్ను విధిస్తున్నట్లు, బ్రతికున్న ప్రతి ప్రాణీ ఇకపై గాలి పీల్చుతున్నందుకు పన్ను కట్టి తీరాలని తక్షణమే ఆదేశాలు జారీ చేశాడు. రాజ భటులు ప్రజల వద్ద నుండి పీల్చే గాలిపై పన్నులు వసూలు చేయసాగారు.

ఒకరోజు రాజభటులు ఒక యువకుడ్ని బంధించి తెచ్చి, పొరుగు రాజ్యం నుండి వర్తకం పనిమీద కల్లోల రాజ్యం వచ్చి ఆ రాత్రికి సత్రంలో బస చేసిన పునీతుడన్న ఆ యువకుడు గాలిపన్ను కట్టేందుకు నిరాకరించడంతో అతన్ని బంధించి తెచ్చినట్లు చెప్పారు.

తిక్కరాజు పునీతుడికేసి కోపంగా చూస్తూ, ‘పొరుగు రాజ్యంవాడివైనా మా రాజ్యంలో ఉన్నంతసేపూ ఇక్కడి శాసనాన్ని గౌరవించి, ఇక్కడి గాలి పీల్చుతున్నందుకు పన్ను కట్టాల్సిందే,’ అని కఠినంగా అన్నాడు. పునీతుడు చేతులు జోడించి, ‘మహారాజా, మీ రాజ్యానికి వచ్చిన నేను ఎంత గాలి పీల్చుకుంట్నునో, సరిగ్గా అంతే గాలిని మళ్లీ ఇక్కడే విడిచిపెడుతున్నా. కాబట్టి పీల్చిన గాలికి విడిచిపెట్టిన గాలి చెల్లుకు చెల్లు అవుతోంది. ఇక నేను పన్ను కట్టే అవసరం లేదు,’ అని అన్నాడు.

పునీతుడి వాటిల్లో నిజవయిందని భావించిన తిక్కరాజు అతన్ని విడిచిపెట్టవలసిందిగా భటులను ఆదేశించాడు. ‘కల్లోల రాజ్యం పేరుకు తగ్గదే బతుకు జీవుడా!’ అనుకుంటూ పునీతుడు అక్కడినుండి బయటపడ్డాడు.

- ఎమ్. మురళీ మోహన్