చందమామ ఆర్ట్‌బుక్ రెండు సంపుటాలను తీసుకున్నందుకు గర్వపడుతున్నాను. అరవై సంవత్సరాల చందమామ సుద్ధీర్ఘ ప్రయాణాన్ని సూచిస్తున్న అద్భుతమైన ఆర్ట్‌బుక్‌ను రూపాం దించినందుకు మీకు కృతజ్ఞతలు. పిల్లలకోసం, 73 సంవత్సరాల వయసున్న నాలాంటి పెద్దలకోసం మీరు చేసిన ఈ మహా ప్రయత్నాన్ని దేశంలో మరెవ్వరూ చేయలేదు. అందరికీ అందుబాటులో ఉండడానికి మీరు ఈ పుస్తకాన్ని ఇంగ్లీషులో ప్రచురించడం మరీ బాగుంది. దేశాంతరం వెళ్లినప్పుడు కొన్ని విరామాలు తప్పితే 1956 నుంచి నేను చందమామను చదువుతూ వస్తున్నాను. ఈ వయసులోనూ నేను చందమామను చదువుతూ, చందమామ కథలను నా మనవళ్లకు చెబుతుంటాను.

- ఎఆర్ శర్మ, హైదరాబాద్

మా అమ్మమ్మతన కూతురి కోసం, ఆమె సోదరీ సోదరుల కోసం చందమామ సంచికలను కొనిపెట్టేది. ప్రతినెలా చందమామ వారి ముంగిట్లోకి వచ్చి వాలేది. దయచేసి చందమామను వారపత్రికగా ప్రచురించండి.

- మహీధర్, (ఇమెయిల్ ద్వారా)

అరవైయ్యారు వసంతాల మా చందమామకు దీర్ఘాయుష్మాన్ భవ. చందమామ మళ్ళా తన పూర్వ వైభవాన్ని సంతరించుకోటానికి చేసే యత్నం అభిలషణీయం. పాత తరం శైలిలో వస్తున్న కథలు చాలా బాగున్నాయి. ‘పాపడి పద్దు పుస్తకం’, ‘తాతయ్య కథలు’, ‘భేతాళుని కథలు’ మరీ మరీ చదివించే విధంగా ఉన్నాయి. 66వ జన్మదిన సంచిక ముఖచిత్రంగా తొలి చందమామ ముఖచిత్రం రావటం చాలా బాగుంది. చందమామ ఇలాగే తన విజయ ప్రస్థానాన్ని కొనసాగించాలని మనసారా అభిలషిస్తున్నా. - సాయిలక్ష్మి కోరాడ, న్యూజెర్సీ, అమెరికా దొదాపు 25ఏళ్ళ తర్వాత చందమామను ఇటీవలే చూశాను. జూలై సంచికను, అంతకు మునుపు నెలల సంచికలను చూడగానే మర్పురాని బాల్య జ్ఞాపకాలు మనసంతా ఆవరించాయి. చందమామ ఈరోజు ఒక బ్రాండ్ నేమ్‌గా ఉండవచ్చు కాని నా దృష్టిలో చందమామ భారతీయ ప్రజలకు ప్రతిరూపం వంటిది. మరోమాటలో చెప్పాలంటే చందమామ మనందరి బాల్యానికి ఐకాన్ వంటిది. - మెన్సెలకంటి రామారావు, ఆంధ్రజ్యోతి, హైదరాబాద్

66వ వార్షికోత్సవ సంచిక అద్భుతంగా ఉంది. అరవయ్యారేళ్ల నాటి ముఖచిత్రం ఇంతవరకు చూడలేదు. ఇప్పుడు చందమామలో దాన్ని చూడడం కొత్తఅనుభూతి. బాలికముందు పురివిప్పిన నెమలి దృశ్యం చాలా చాలా బాగుంది. - డాక్టర్‌సిరి, మిర్యాలగూడ, నల్గొండ, ఎపి జూలై చందమామకే వన్నెతెచ్చాయి 'దొంగను మార్చిన కుక్క', 'ఆస్తిపంపకాలు.' ఈ కథలు చదవడం పూర్తువగానే గుండె బరువెక్కింది. ఒక కథ, అచంచలమైన విశ్వాసానికి మారు పేరయిన కుక్కను ఎత్తిపడితే, మరో కథ ఎక్కడో ఒకచోట బతికే ఉన్న మానవత్వానికి 'మెచ్చు' తునకగా నిలిచింది. విలువలను వలువల్లా విడిచేస్తున్న ప్రస్తుతసమాజానికి సందేశంతో కూడిన ఇలాంటి ఆణిముత్యాలు అవసరం. - జి. జాన్ కెనడి, ఘటకేసర్, రంగారెడ్డి జిల్లా, ఎపి