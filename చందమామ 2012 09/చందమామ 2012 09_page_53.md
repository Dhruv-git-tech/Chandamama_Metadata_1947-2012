భూషయ్య అనే ధనవంతుడు ఉండే వాడు. అతనికి తరగని ఆస్తి ఉంది. ఐనా అతను కష్టపడి పని చేసే వాడు. ఒకపక్కన రెండు చేతులా సంపాదిస్తూ ఇంకో వైపున దాన ధర్మాలు ధారాళంగా చేస్తుండే వాడు. భూషయ్యకి ఒక్కగానొక్క కొడుకు. అతని పేరు వీరేశం.

వీరేశానికి తండ్రి తీరు అర్థమయ్యేది కాదు. తరగని ఆస్తి ఉన్నా కష్టపడి పని చెయ్యడంలో అర్థమేమిటని తండ్రిని అడిగాడు. అప్పుడూ భూషయ్య నవ్వి, కొడుకుని ఒక జల్లెడ, ఒక కుండ, నీటితో నింపిన బిందె ఒకటి, తీసుకుని పెరట్లోకి రమ్మన్నాడు. ముందు జల్లెడలోకి నీరు నింపమన్నాడు. వీరేశం బక్కెట్టుతో నీళ్ళు తోడి జల్లెడలో పోశాడు. ఆ నీరంతా కారిపోయింది. తర్వాత నిండిన బిందెలో నీళ్ళు పాయ్యమన్నాడు. వీరేశం అలాగే చేశాడు. అప్పుడూ నీళ్ళన్నీ కిందకి ఒలికిపోయాయి. ఆపై కుండలో నీరు నింపమన్నాడు.

అప్పుడు తండ్రి వీరేశాన్ని, 'జల్లెడలో నీరు నిలవలేదెందుకు' అని అడిగాడు. 'జల్లెడ నిండా కన్నాలే కదా నాన్నా, నీళ్ళైలా నిలుస్తాయి' అన్నాడు వీరేశం. 'ఆస్తి ఉంది కదా అని కూర్చుని తింటే అదంతా అలాగే నిలవకుండా పోతుంది నాయనా' అని చెప్పాడు భూషయ్య.

వెంటనే వీరేశం ఏదో అర్థమైన వాడిలా, 'మరి బిందెలో నిండా నీళ్ళున్నాయి కదా. అందులో నీళ్ళెందుకు నింపడం? ఉన్న ఆస్తిని ఖర్చు పెట్టకుండా దాచుకోవచ్చు కదా' అని అడిగాడు.

భూషయ్య కొడుకు భుజం తట్టి, శెభాష్, మంచి ప్రశ్న వేశావు. ఆ నీళ్ళు అలాగే నిలవ ఉంటే ఎన్నాళ్ళు ఉపయోగపడతాయి నిలవ నీరు తాగడానికి పనికి రావు. ఎక్కువ నాళ్ళు ఉంటే మురికి చేరి హానికరంగా తయారవుతాయి. వాడని ఆస్తి కూడా అలాగే మరి! ఉన్న నీరు ఖర్చు పెట్టి కొత్త నీరు తోడుకుంటున్నట్లే స్వయంకృషితో ధనం సంపాదిస్తూ దాన్ని పది మందికీ ఉపయోగపడేలా సద్వినియోగం చేయాలి' అన్నాడు.

వీరేశంకి ఇప్పుడు తన తండ్రి మరింత బాగా అర్థం అయ్యాడు. - గోదావరి లలిత