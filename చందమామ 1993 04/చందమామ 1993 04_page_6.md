శాంతిశతాబ్దం

గత జనవరి 3వ తేదీ చరిత్రలో చాలా ప్రముఖ్యతను సంతరించుకున్న రోజు.
తమ వద్ద ఉన్న అణ్వాయుధాలను తగ్గించుకోవడానికి అమెరికా, రష్యా దేశాలు
ఆ రోజు ఒక ఒడంబడికను కుదుర్చుకున్నాయి. అప్పటి అమెరికా అధ్యక్షుడు
జార్జ్‌బుష్, మాస్కో పర్యటనకు వచ్చినప్పుడు, రష్యా అధ్యక్షుడు ఎల్‌స్తిన్‌తో కలిసి
ఆ ఒడంబడికలో సంతకం చేశారు.

‘ఎస్.టి.ఏ.ఆర్.టి. II’గా పేర్కొన్న ఈ ఒడంబడిక ఏర్పడిన వార్తను అన్ని పత్రికలూ పతాకశీర్షికలతో ప్రచురించాయి: జనవరి 3వ తేదీ ఉదయం, ఉభయదేశాల అధ్యక్షులూ, వారి భార్యలతో కలిసి— క్రెమిన్‌లో బాలబాలికల కోసం ఏర్పాటు చేసిన నూతన సంవత్సర వేడుకలను చూడడానికి వచ్చారు. ఆ వేళకే అక్కడ వేలాది బాలబాలికలతో పాటు వివిధ రంగాలకు చెందిన ప్రముఖులు పలువురు హాజరయ్యారు. ప్రధాన కార్యకర్త ముఖ్య అతిథులను ప్రేక్షకులకు పరిచయం చేశాక, “మన జీవితాలకు శాంతి సమకూర్చే ఒక అద్భుతమైన ఒడంబడిక ఈ రోజు సంతకం కానున్నది,” అని చెప్పి, ఒడంబడిక లోని ముఖ్య అంశాలను వివరించాడు.

ఆ తరవాత ఆ ఒడంబడికను, అమెరికా అధ్యక్షుడు, ‘మానవజాతి ఆశాకిరణం’గానూ, రష్యా అధ్యక్షుడు, ‘ప్రపంచరక్షణకు హామీ’గానూ అభివర్ణించారు.

ఈ ఒడంబడికను కేవలం రక్షణకు హామీగా మాత్రమే కాకుండా సంపూర్ణ నిరాయుధీకరణకూ, శాశ్వత ప్రపంచ శాంతికీ, దోహదం చేసేదిగా ఉండాలని యువతరం కాంక్షిస్తున్నది. ఆయుధాలను కేవలం రక్షణకు మాత్రమే ఉపయోగించుకునే రోజులు రావాలి. మునుముందు ‘శాంతిశతాబ్దం’ కోసం ప్రతిఒక్కరూ పాటుపడాలి!

సంపుటి 91

ఏప్రిల్ '93

సంచిక : 4

విడిప్రతి : 4.00

సంవత్సర చందా : 48.00