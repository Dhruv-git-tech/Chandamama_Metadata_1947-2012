రథపు ధ్వజాన్ని కూలవేసినందుకు చాలా విచారపడ్డారు.

విభీషణుడితో పాటు వానరులందరూ యుద్ధంలో రావణుడిది పైచెయ్యి కావటం చూసి కలత చెందారు.

రాముణ్ణి సంహరించటానికి ఇదే మంచి అదననిభావించిన రావణుడు, ఇంద్రుడి వజ్రాయుధంతో సమానమైన ఒక శూలాన్ని చేతికి తీసుకున్నాడు. అది దట్టమైన నల్లటి పొగలు చిమ్ముతూ, ఎర్రని మంటలు కక్కుతూ మహాభయంకరంగా ఉన్నది.

రావణుడు ఆ జ్వలిస్తున్న శూలాన్ని ఎత్తి పట్టుకుని రాముడితో, “ఓ, రాముడా! ఇదుగో, నీ పాలిటి మృత్యువు! ఈ క్షణం లోనే నిన్నూ, నీ తమ్ముణ్ణీ చంపి, నా తోబుట్టువూ, కుమారులతో పాటు మహా శూరులైన రాక్షసవీరులనువధించినందుకు నీ మీద పగతీర్చుకోబోతున్నాను,” అంటూ రాముడికేసి విసిరాడు.

రావణుడు అలావిసిరిన శూలం నాలుగు వైపులా జ్వాలలతోనూ, మెరుపులతోనూ ప్రశయ భయంకరంగా గర్జిస్తూ, రాముడి కేసి వేగంగా రాసాగింది. రాముడు దానికేసి ప్రయోగించిన బాణాలన్నీ, దాన్ని తాకి భస్మమైపోయి, బూడిద గాలిలోకి లేచింది. రాముడు ఆ సరికి రావణుడు వదిలిన మహాస్ర్థం ఎంత శక్తివంతమైనదో గ్రహించి, ఇంద్రుడు తన రథంతోపాటు పంపిన మహాశక్తిని దాని మీద ప్రయోగించాడు. అది తాకగానే రావణుడు ప్రయోగించిన శూలం రెండుగా విరిగి, నేలకూలింది.

ఆ వెంటనే రాముడు విజృంభించి, రావణుడి మీద వివిధాస్త్రాలు ప్రయోగించ సాగాడు. తాను వేసిన మహాశక్తి ఈ విధంగా నిష్ప్రయోజనం అవటం చూసి, రావణుడు దిగులుపడ్డాడు. ఇప్పుడు రాముడు వేసే బాణాల నుంచి ఆత్మరక్షణ కూడా చేసుకో లేని స్థితికి దిగజారాడు. అది గమనించిన రావణుడి రథసారథి, రథాన్ని యుద్ధరంగం నుంచి దూరంగా తోలుకుపోసాగాడు. రాక్షసులు భయకంపితులై హాహాకారాలు చేశారు.