## మన సమకాలీన సాహిత్యం

ఆకాశంలో చుక్కలు తప్ప ఏమీ కనిపించని చిమ్మచీకటి కమ్ముకున్న అమావాస్య అర్ధరాత్రి సమయంలో ఒంటరిగా నడుస్తూన్న ఒక బాటసారికి దొంగల ముఠా ఒకటి ఎదురు పడింది. దొంగల మాటలను బట్టి వాళ్ళు పక్క గ్రామాన్ని కొల్లగొట్టడానికి వస్తున్నారని ఆ బాటసారి గ్రహించాడు. దొంగల నాయకుడు తమవైపు ఎవరో రావడం చూసి, “ఆగు అక్కడే! అడుగు ముందుకు వేశావో ప్రాణాలు దక్కవు!” అని హెచ్చరించాడు.

“చావుకు భయపడేవాణ్ణి కాను నేను. నిన్ను చూడడానికే వస్తున్నాను!” అన్నాడా వ్యక్తి.

## జావర్ చంద్ మెఘానీ ‘మన్ సై-న-దివ’

“నన్ను చూడడానికా! నాతో నీకేం పని? అసలు నువ్వెవరు?” అని అడిగాడు దొంగల నాయకుడు.

“నేను దేశభక్తుణ్ణి. మాతృభూమి మీద అధికారం చెలాయిస్తున్న విదేశీయుల దుర్మార్గాన్ని ఎదిరించి దేశ స్వాతంత్ర్యంకోసం పోరాడుతున్నవాణ్ణి!” అన్నాడావ్యక్తి.

“ఒక విధంగా మేమూ నీలాంటి వాళ్ళమే. దుర్మార్గులయిన ధనికుల ఇళ్ళల్లో బందీగా ఉంటూన్న లక్ష్మీదేవికి స్వతంత్రం ఇవ్వడానికి పాటుపడుతున్నాము. మేము ఎంత దూరంలో ఉన్నా సంపన్నుల ఇళ్ళల్లో బాధపడుతున్న లక్ష్మీదేవి ఆర్తనాదం మా చెవులకు వినిపిస్తుంది!” అన్నాడు దొంగ హేళనగా.

“మీరు దోచుకుంటున్నది ధనికులను మాత్రమేనా? అమాయకులయిన పేద ప్రజలను హింసించడం లేదా?” అని ప్రశ్నించాడావ్యక్తి.

“లేదు. అమాయకుల జోలికి పోము, వారిని వేధించం,” అన్నాడు దొంగ.

“అలాగా! అయితే, మీ పేరు వినగానే పేద ప్రజలు గాలిలోని ఆకుల్లా అల్లాడిపోతారెందుకు? మీరు వస్తారని తెలియగానే హడలెత్తి గొడ్డూగోదను వదిలిపెట్టి, పిల్లాజల్లతో అడవులలోకి పారిపోతున్నారే అది ఎందుకు? మీరు వచ్చి వెళ్ళాక పోలీసులు వచ్చి పెట్టే నానాబాధలు భరించలేక వాళ్ళు గజ గజ వణికిపోతారన్న సంగతి మీకు తెలియదా? వాళ్ళు సక్రమంగా వ్యవసాయం చేసుకోలేకపోతున్నారు. మరి ఇవన్నీ వేధించడం కాదా?” అని ప్రశ్నల వర్షం కురిపించాడావ్యక్తి.

ఆ ప్రశ్నలకు దొంగల నాయకుడు సరైన సమాధానం చెప్పలేకపోయాడు. దొంగలు మౌనంగా వెనక్కు తిరిగి వెళ్ళారు.