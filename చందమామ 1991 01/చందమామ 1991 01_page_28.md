ఇప్పుడక్కడ కుటీరం పక్కన, తాటి యాకులతో కప్పిన మరొక పెద్ద పాక అతడి కంటబడింది. దానిముందు పది మంది స్త్రీ పురుషులు కూర్చుని వెదురుతో బుట్టలూ, రకరకాల బొమ్మలూ తయారు చేస్తున్నారు. వాళ్ళందరూ ఏదో ఒక అంగ వైకల్యం వున్నవాళ్ళే.

మాధవుడు ఆశ్చర్యపడుతూ, అక్కడ వున్నవాళ్ళలో ఒక యువకుణ్ణి, ముని కుటీరంలో వున్నారా, అని అడిగాడు. వాడు తాను మూగా, చెవిటివాణ్ణనీ కాస్త గట్టిగా మాట్లాడ మనీ సైగచేశాడు. మాధవుడు అలాగే చేశాడు. మూగయువ కుడు కుటీరంలోకి పోయి, మునిని వెంట బెట్టుకు వచ్చాడు.

మాధవుడు, మునిని, ''స్వామీ, ఇదంతా ఏమిటి? తమ తపస్సు ఏమైంది? నిర్మల ఆరోగ్యంగా వున్నదా?'' అని అడిగాడు.

ముని నవ్వుతూ, ''అదంతా చెప్పే ముందు, నన్ను గురించి నీకు కొంత చెప్పాలి,'' అంటూ తానొక రాతిబండ మీద కూర్చుని, ఎదురుగా వున్న మరొక రాతిబండను మాధవుడికి చూపించాడు.

తర్వాత ఆయన మాధవుడితో, ఇలా చెప్పాడు:

''నా పేరు జీవానందుడు. నేను కూడా చిన్నతనంలో నిర్మల లాగా, సవతితల్లి చేతిలో నరకబాధలు పడ్డవాణ్ణే! ఒకసారి ఆమె కోపంకొద్దీ గరిచెకాల్చి, నా శరీరం