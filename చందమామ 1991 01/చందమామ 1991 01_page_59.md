ఉత్తమపుత్రుడు

చైనాదేశంలో ఒక పురాతన పట్టణం ఉండేది. ఆ పట్టణంలో హ్యూయెన్ అనే ఒక ధనికుడు ఉండేవాడు. వాడు చాలా దుర్మార్గుడు. ఎవరిపైన అయినా వాడికి కోపం వచ్చిందంటే వాళ్ళ పని పట్టించాడన్న మాటే. డబ్బున్నవాడు కాబట్టి, తన మనుమలను ఉసిగొలిపి, తన కోపానికి గురయిన వాళ్ళను హింసించేవాడు. కొందరిని హత్యకూడా చేయించేవాడు.

ఆ పట్టణంలోనే వాంగ్ అనే పేదవాడొకడు ఉండేవాడు. పేదవాడయినప్పటికి వాంగ్ చాలా ధైర్యవంతుడు. హ్యూయెన్ చేస్తూన్న అక్రమాలను చూసి సహించలేక వాడు రాజు దగ్గిరికి వెళ్ళి హ్యూయెన్ను మందలించమని ప్రార్థించాడు.

రాజు వాంగ్ మాట పట్టించుకోలేదు. ఆ ధనికుడిపట్ల పగకొద్దీ అలా ఫిర్యాదు చేస్తున్నాడని అపోహ పడ్డాడేగాని, నిజ

మేమిటో తెలుసు కోవడానికి రాజు ప్రయత్నించలేదు. పైగా, “ఇటువంటి చాడీలు చెప్పావంటే శిక్షిస్తాను,” అని వాంగ్ ను హెచ్చరించాడు.

పేదకోపం పెదవికి చేటు అన్నట్టయింది వాంగ్ పని. ఇక చేసేదిలేక అతడు ఇంటికి తిరిగి వస్తూండగా, “అయ్యో! అమ్మో!” అన్న కేకలు వినిపించాయి.

వాంగ్ అక్కడికి వెళ్ళి చూస్తే, హ్యూయెన్ ఒక వృద్ధురాల్ని కొరడాతో కొడుతున్నాడు. వాడు పళ్ళు బిగించి, “ఇరవైనాలుగు, ఇరవై అయిదు....” అని దెబ్బలను లెక్కపెడుతూ కొట్టడం చూసేసరికి వాంగ్ పట్టరాని కోపా వేశంతో, అక్కడ పడివున్న ఒక గునపం తీసుకుని హ్యూయెన్ గుండెలో ఒక్క పోటు పొడిచాడు. హ్యూయెన్ కిందపడి విలవిలా తన్నుకుని ప్రాణాలు వదిలాడు.