పితృదోహి

బ్రహ్మదత్తుడు కాశీరాజ్యాన్ని పాలించే కాలంలో బోధిసత్వుడు ఒక రైతు ఇంట జన్మించాడు. అతడిని తల్లిదండ్రులు చాలా గారాబంగా చూసుకునేవారు. వాళ్ళు అతనికి కమలుడు అని పేరు పెట్టారు.

కమలుడు చిన్నతనం నుంచి కూడా వయసుకు మించిన తెలివితేటలు కనబరుస్తూ వచ్చాడు. తలిదండ్రులు తనను ఎంత గారా బంగా చూసినా, అతనికి తన తాత మీద ఎక్కువ మక్కువగా ఉండేది.

ఈ తాత చాలా ముసలివాడు. ఏ పనీ చేయలేడు. పైగా, ఆయనకే మిగిలినవాళ్ళు ఉపచారాలు చేయవలసి ఉండేది. ఇది కమలుడి తల్లికి ఎంతో బాధగా ఉండేది. ఆయనకు సేవలు చేయలేక ముసలివాడు ఎప్పుడు పోతాడా అని ఎంతోకాలం ఎదురు చూసింది. కాని ఆయన మాత్రం చావలేదు.

ఒక రోజామె తన భర్తతో, “మీ నాయనతో నాకు ప్రాణం విసిగిపోతున్నది. మిగిలిన చాకిరీ ఒక ఎత్తూ, ఆయన సేవ ఒక ఎత్తూగా వుంది,” అన్నది.

“పెద్దవాడైపోయాడు. ఇంకెంత కాలం బతుకుతాడులే!” అన్నాడు రైతు.

“ఎంతమందికి చావు వచ్చినా ఆయనకు మట్టుకు రాదు. ఈ జన్మకికనేను సుఖపడేది లేదు,” అన్నది రైతు భార్య.

“ఆయువున్నన్నాళ్ళు బతకనీ. ఏం చేస్తాం? చేతులారా చంపుకుంటామా?” అన్నాడు రైతు.

“ఏంచంపితే? బతికి ఆయనకు సుఖమా, మనకు సుఖమా? ముసలి ప్రాణాని కెంత కావాలి?” అన్నది భార్య విసుగ్గా.

రైతుకు తండ్రిని చేతులారా చంపట మంటేమొదట్లో చాలా ఘోరంగా కనబడింది.