రాలు కాగానే, తన బాల్యమిత్రుడి కుమారుడు హేమానందుడికిచ్చి వివాహం జరిపించాలని ఆశించాడు పద్మనాభుడు. అయితే, వివాహానికి కొన్ని రోజుల ముందు ప్రత్యూషకు వింతవ్యాధి సోకి, మాటా పలుకూ లేకుండా అచేతనురాలై పోయింది. విచార గ్రస్తుడైన పద్మనాభుడు ఎందరోవైద్యులను పిలిపించి వైద్యం చేయించాడు. కాని, ఫలితం కనిపించలేదు. ఆఖరికి కృషాళువు అనే వైద్యుడు ప్రత్యూషను పరీక్షించి, “ఇది నాడీ మండలానికి సంబంధించిన వ్యాధి. దిరస వంచపురంలోని దశమూలం అనే మూలికతో తయారయ్యే దశమూలారిష్టంతో మాత్రమే దీనిని నయం చేయవచ్చు. అయితే, ఆ మూలికను తీసుకురావడం సులభసాధ్యం కాదు,” అన్నాడు నిట్టూరుస్తూ.

“దిరసవంచపురం ఎక్కడ ఉన్నది?” అని అడిగాడు అక్కడే వున్న హేమానందుడు.

“తూర్పు సముద్రంలో వంద ఆమడల దూరంలోని మయూరద్వీపం మధ్య దిరస వంచపురం ఉన్నదని తాళపత్ర గ్రంథాలలో చదివాను. అంతకు మించిన వివరాలు తెలియవు,” అన్నాడు వైద్యుడు.

“నా ప్రాణాలు పణంగా పెట్టయినా దానిని తీసుకువస్తాను,” అన్నాడు హేమానందుడు.

“ఆ మూలికను తేగలిగితే ప్రత్యూషను రక్షించడమే కాకుండా, ఇటువంటి వ్యాధితో బాధపడేవారికందరికీ ఎంతో మేలు చేసిన వాడవు కాగలవు. విజయోస్తు,” అని దీవించాడు వైద్యుడు.

హేమానందుడి వెంట అతడి మిత్రుడు శివనాదం, వైద్యుడి శిష్యుడు సంజీవరాయుడు తోడుగా బయలుదేరారు. ఆ సంగతి తెలిసి సాహసప్రియుడైన కపర్ది అనే మరొక యువ కుడు కూడా వస్తానన్నాడు.

నలుగురూ సముద్రతీరం చేరి, పడవలో సముద్ర పయనం ప్రారంభించారు. ఐదు రోజులు ప్రశాంతంగా గడిచింది. ఆరో రోజు మిట్టమధ్యాహ్న సమయంలో పది ఏనుగుల పరిమాణంతో వున్న ఒక తిమింగిలం ఎదురై, పడవను తోకతో కొట్టడంతో, పడవ గాలిలోకి లేచి ఆమడ దూరంలో పడి ముక్కలుగా విరిగిపోయింది. హేమానందుడు మునిగి పోయే స్థితిలో కొట్టుమిట్టాడు తూండగా, శివనాదం తనకు ఆధారంగా ఉన్న పడవ కొయ్యముక్కను అతనికి అందించి, “దీని