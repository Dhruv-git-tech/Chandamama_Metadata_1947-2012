నీళ్ళదాహంతో తపిస్తూన్న ప్రపంచం!

భూమిలో మూడో వంతు మాత్రమే నేల; రెండు భాగాలు జలమయం. అటువంటి భూమి మీద నీటి ఎద్దడి అన్నది చాలా అసంగతమైన పరిస్థితి. శుభ్రమైన, సురక్షితమైన తాగునీరు లభించక పోవడం వల్ల ప్రపంచ వ్యాప్తంగా రోజూ దాదాపు 4,500 మంది పిల్లలు చనిపోతున్నారన్నది దిగ్భృంతి కలిగించే విషయం. 2004వసం.లో సురక్షితమైన తాగునీరు లభించక 2,200,000 మంది మరణించారు. వీరిలో 90 శాతం మంది ఐదేళ్ళలోపు పిల్లలే.

ప్రస్తుత నీటి ఎద్దడికి కారణం ఏమిటి? ఈ సమస్యను పరిష్కరించడం ఎలాగా? అని ఇటీవల ప్రజలు ఆలోచించడం కాస్త ఊరట కలిగించే విషయం.

1975 నాటికి ఎత్తయిన పర్వతాల మీది మంచుగడ్డలు సగమై పోయాయని ఒక అంచనా. 1975-2000 మధ్య కాలంలో 25 శాతమూ, అప్పటి నుంచి ఇప్పటి వరకు మరో 10, 15 శాతం కరిగిపోయాయి. పరిస్థితి ఇలాగే కొనసాగితే గంగ, నైలు, నైజర్ మొదలైన నదులు ఎప్పుడో ఒకప్పుడు ఎండి పోగలవు అన్నది నమ్మశక్యం కాని నిజం. అయితే దీనికి మూల కారణమైన గ్లోబల్ వార్మింగ్‌కు మనుషులే కారణమని చెప్పవచ్చు. ప్రకృతి పట్ల అశ్రద్ధ, విచక్షణారహితంగా చెట్లను నరకడం, నీళ్ళ విలువ తెలియకుండా వృథా చేయడం, కలుషితపరచడమే ఈ విపత్కర పర్వవసానానికి కారణాలు.

ఇంకా మన దేశంలోని పలు గ్రామాలలో చాలా మంది పసిపిల్లలు దూరం నుంచి నీళ్ళు మోసుకు రావడంలో తల్లులకు సాయపడుతున్నారు. ఆ కారణంగా చదువు సంధ్యలకు దూరమవుతున్నారు. ఇక వారి ఆటపాటల సంగతి సరేసరి.

ఇంతకు మించి నీటి ఎద్దడి సమస్యకు పరిష్కారం కనుగొన వలసిన అవసరం గురించి ప్రత్యేకంగా చెప్పనవసరం లేదు. ఎదుగుతూన్న తరాన్ని దృష్టిలో ఉంచుకుని ఈ దిశగా కృషి చేయవలసిన అవసరం ఎంతైనా ఉన్నది. ఇదే మార్చ్ 22వ తేదీ జరుపుకుంటూన్న ప్రపంచ జలదినోత్సవ సందర్భంగా మనం గుర్తుంచుకోవలసిన విషయం!

సంపాదకుడు : విశ్వం