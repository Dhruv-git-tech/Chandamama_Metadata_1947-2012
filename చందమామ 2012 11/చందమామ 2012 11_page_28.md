జగన్నాధం దంపతులకు ఒకర్తే కూతురు! రామవరం సంబంధం మంచిదని విని ఘనంగా కూతురి పెళ్ళి చేశారు. పెళ్ళి తరవాత ఒక రోజు వారు విందు పెడితే వియ్యాలవారు వంటకాలు రుచికరంగా లేవని పెదవి విరిచి ముఖం ఎదుటే చెప్పారు.

మరొకమారు వియ్యాలవారు వచ్చినప్పుడు జగన్నాధం దంపతులు జాగ్రత్తపడ్డారు. ఊరిలో పేరు పడ్డ వంటలక్కను పిలిచి వండించారు. వీరకాడు, వీరకత్తె భోజనం సుష్టుగా తిని వెళ్లి తమ ఇంటివద్ద కోడలితో 'మీ వాళ్ల వంటలు ఈసారి బాగానే ఉన్నాయి కాని అన్నీ కొలత ప్రకారమే పెట్టారు,' అని వంక పెట్టారు.

కూతురి ద్వారా వియ్యాలవారి మనసు తెలుసుకున్న జగన్నాధం దంపతులు మరొకసారి వారు వచ్చినప్పుడు మాట రాకుండా విందు ఏర్పాటు చెయ్యాలను కున్నారు. ఒక పండుగ సందర్భంగా ఆ నెలలోనే వియ్యాల వారు వచ్చారు.

జగన్నాధం దంపతులు. వంటకాలన్నీ సిద్ధమయ్యాక వీరకాడు వీరకత్తెలను భోజనానికి పిలిచి, 'మీకిష్టమైనవి మీ కోడలి ద్వారా తెలుసుకున్నాం. మొగమాట పడకుండా తినండి.' అని వెండి కంచాలు వెండిగిన్నెలలో అన్నం అమర్చి అక్కడ తాముంటే తినడానికి మొగమాటపడతారని అక్కడ నుండి ఏదో పని ఉన్నట్లు బయటకు వెళ్లిపోయారు. బాగా తిని వెళ్లిన వియ్యాలవారు అక్కడ కోడలితో 'అన్నీ బాగున్నాయి కాని భోజనం చేసే వెండి కంచాలు, వెండి గిన్నెలు చిన్నవి పెట్టారు. తినేటప్పుడు మాకది ఇబ్బందనిపించింది,' అని వారి అసంతృప్తిని వెలిబుచ్చారు.

జగన్నాధం దంపతులకు కూతురి ద్వారా విషయం తెలిసింది. 'వంకబెట్టే మనుషులను ఎవరూ తృప్తి పరచలేరు. అందుకే పుట్టుకతో పుట్టిన బుద్ధి పుడకలతో కాని పోదంటారు. పట్టించుకుంటే మనమే పిచ్చివారమవుతాం,' అని చెప్పి నవ్వుకు న్నారు.

- బి. భీమేళ్వరరావు