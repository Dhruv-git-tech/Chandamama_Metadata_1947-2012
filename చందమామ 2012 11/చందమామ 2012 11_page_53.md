పూర్వం దత్తపురంలో, విపులుడనే యువకుడు ప్రతి చిన్న విషయానికి వంక లెడుతూ, అందరినీ వేధిస్తుంటే, ఆ దేవుడే వీడికి సరైన గుణపాఠం నేర్పాలని అందరూ మొక్కుకునే వారు, వాడి బాధ పడలేక.

ఒక రోజు పనిమీద పక్కగ్రామానికి వెళుతూ, మార్గ మధ్యంలో ఒక మహావృక్షం చూసుకుని, ఆ నీడన కాసింత నడుం వాల్చాడు విపులుడు.

పైకి చూస్తున్న వంకలరాయుడికి ఏదో స్ఫురించింది. చెట్టుకాయలు చిన్నగా ఉన్నాయి. 'హే భగవాన్! ఇంత మహా వృక్షానికి ఇంత చిన్న కాయలా? చెట్టుకి తగ్గ కాయలు ఉండొద్దూ, ఇదేం వింత సృష్టీ!' అన్నాడు.

ఇంతలో అశరీరవాణి పలికింది. 'విపులా! నీ సందేహం తీరుస్తాను. ఇప్పుడు చూడు,' అంది. ఆశ్చర్యంగా చెట్టుకాయలు పెద్దవయిపోయాయి.

విపులుడు తృప్తిగా తల పంకించి, 'ఇప్పుడు బావుంది. సహేతుకంగా వుంది!' అని, ఆ వృక్షపు చల్లదనానికి హాయిగా నిద్రలోకి జారుకున్నాడు.

మాంచి నిద్రలో ఉండగా అతని మీద దబేలున ఏదో పడింది. ఉలిక్కిపడి చూస్తే, పైన గాలికి చెట్టుకాయలు రాలి కిందపడుతున్నాయి. ఇంతకు ముందు కంటే అవి పెద్దగా ఉండటం వల్ల, మీద పడుతుంటే, చెట్టుకింద విశ్రమించడం ప్రాణాంతకంగా మారింది.

విపులుడు చెట్టు కిందనుంచి పరిగెత్తి, 'స్వామీ! నాకు బుద్ధి వచ్చింది. ఇకనుండి దేనికీ అనవసరంగా వంకలెంచను - చెట్టుకాయలు యధావిధిగా చెయ్యి స్వామీ!' అంటూ ప్రార్థించాడు. చెట్టుకాయలు మామూలుగా మారి పోయాయి.

- బి. పురుషోత్తం