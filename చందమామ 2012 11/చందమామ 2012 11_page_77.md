ధోవతికి అధికారిక గుర్తింపు

భారతదేశంలో పురుషులు ధరించే సాంప్రదాయిక వస్త్రం ధోవతిని ఇకపై న్యాయస్థానంలో న్యాయవాదులు కూడా ధరించవచ్చు. రాజస్థాన్ హైకోర్టులో ఒక న్యాయమూర్తి ఈ విషయంపై 25 పేజీల తీర్పు ప్రకటించాడు. న్యాయవాది వేద్ పాల్ శాస్త్రి ఒకరోజు కోర్టుకు తెల్ల్ ప్యాంట్ కు బదులుగా ధోవతి ధరించి రావడంతో ఈ కథ మొదలైంది. కోర్టులో వస్త్రధారణ నిబంధనలకు విరుద్ధంగా వ్యవహరించినట్లు అవుతుందని వేద్ పాల్ సీనియర్ దీన్ని వ్యతిరేకించాడు. అయితే 1961 బార్ కౌన్సిల్ ఆఫ్ ఇండియా డ్రెస్ కోడ్ ప్రకారం ధోవతి ధరించవచ్చని వేద్ పాల్ ఎత్తిచూపాడు. ఆరుగంటల తీవ్ర వాదోపవాదాల తర్వాత న్యాయవాదులు ధోవతిలను ధరించవచ్చని న్యాయస్థానం అంగీకరించింది.

ధోవతి అనేది వ్యక్తికి గౌరవాన్ని కలిగిస్తుంది. పైగా ప్రాచీన కాలం నుంచి ఇది వాడుకలో ఉంది కూడా.

చిరుతతో పోరాడిన కుక్క

పింటో అనే సాహస శునకం అడివిలో ఒక చిరుతపై దాడిచేసి, తన యజమానిని, అతడి కుమారుడిని కాపాడింది. కర్నాటక-ఆంధ్రప్రదేశ్ సరిహద్దు ప్రాంతంలోని సిర్సి తాలూకాలో ఎల్లాపూర్ అటవీ ప్రాంతంలో ఈ సంఘటన జరిగింది.

నాయక్ అనే వ్యక్తి తన కుమారుడు మధుకేశ్వర మరియు తన పెంపుడు కుక్క పింటోతో కలిసి పండుటాకులను సేకరించడానికి అడవికి వెళ్లినప్పుడు వారిపై చిరుత దాడిచేసింది. ఈ దాడిలో నాయక్ గాయపడి ఇప్పటికీ స్థానిక ఆసుపత్రిలో చికిత్స పొందుతున్నాడు. తమపై చిరుత దాడి చేసినప్పుడు పింటో దానిపైకి దూకి అనేకసార్లు చిరుతను కరిచిందని చెప్పాడు.

పెంపుడు కుక్క దాడిలో గాయపడ్డ చిరుతను నాయక్ తన ఇంటికి తీసుకువచ్చి జరిగిన ఘటనను అటవీ శాఖ అధికారులకు వివరించాడు. దురదృష్టవశాత్తూ అతడి ఇంట్లోనే చిరుత గాయాలతో మరణించింది. అడివిపిల్లి కుటుంబంలోని ఇతర సభ్యుల వలెనే చిరుతపులి కూడా అంతరిస్తున్న ప్రాణులలో ఒకటిగా మారింది.