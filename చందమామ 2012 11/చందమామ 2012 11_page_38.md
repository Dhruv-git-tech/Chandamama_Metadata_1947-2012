శిళ్ళంగేరిలో, భీమయ్య అనే రైతు తనకున్న నాలుగెకరాల పాలంలో గుమ్మడికాయలు కాయించి, వాటిని కోలార్ పట్టణంలోని దుకాణదారుకు అమ్ముతూండేవాడు. ఒకసారి దూర ప్రాంతాలవున్న బంధువులను కలిసేందుకు వెళుతూ పాలం కాపలా కాసే చెంగయ్యకు చెప్పి, “తిరిగి రావడానికి నెల రోజులు పడుతుంది. పాలం కాపలా అశ్రద్ధ చేయకు,” అని హెచ్చరించి వెళ్ళాడు.

చెంగయ్య నాలుగైదు రోజులకొకసారి, తన కొడుకు ఒంటెద్దు బండిలో పదీ పస్నెండు గుమ్మడి కాయలను వేసుకుని కోలార్‌లోని దుకాణదారుకు అమ్మసాగాడు.

నెల రోజులు గడిచాక భీమయ్య తిరిగి వచ్చాడు. అతడు వెళ్ళేప్పుడు సుమారుగా గుమ్మడి పాదులకు ఎన్నెన్ని కాయలున్నదీ లెక్కపెట్టుకుని వెళ్ళాడు. ఇప్పుడు చూస్తే వాటిలో చాలా లేనట్టు తెలిసిపోయింది. అతడు దొంగను పట్టేందుకు ఒక ఉపాయం ఆలోచించాడు. మర్నాడు భీమయ్య, చెంగయ్యను పిలిచి, “చెంగయ్య! నీ కొడుకు ఒంటెద్దు బండిని ఉదయాన్నే తీసుకురా. పట్నంలో గుమ్మడికాయలు అమ్ముకురావాలి,” అని చెప్పాడు.

మర్నాడు చెంగయ్య బండి తోలుకు వచ్చాడు. భీమయ్య పాతిక గుమ్మడికాయలు కోయించి బండిలో వేశాక, చెంగయ్యతో, “ఒంట్లో కాస్త నలతగావుంది. దారిమార్గమంతా కుదుపులు. ఎద్దును అదిలించి తోలకు. దాని దారిన దాన్ని పోనీ,” అన్నాడు.

చెంగయ్య అలాగే చేశాడు. బండెద్దు సరాసరి పట్నంలోని దుకాణం ముందుకు వెళ్ళి ఆగింది. దుకాణదారు బండిలోని గుమ్మడికాయలు చూసి చెంగయ్యతో, “ఎప్పుడూ పదీ పస్నెండు కాయలకంటే ఎక్కువ తేనివాడివి, ఒకేసారి ఇన్ని కాయలు తెచ్చావేం?” అన్నాడు. చెంగయ్య దొంగతనం బయట పడింది. భీమయ్య, అతడితో, “బండెద్దులు అలవాటైన చోట్లకు ఎవరూతోలకుండానే అలా నడిచి పోగలవు. ఇప్పుడీ మూగజీవి, నువ్వు దొంగవని సాక్ష్యం చెప్పింది! నిన్ను పనిలోంచి తీసేస్తు న్నాను,” అన్నాడు.

- కోలార్ కృష్ణాయ్యర్