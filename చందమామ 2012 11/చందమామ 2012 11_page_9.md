నాకు ఎనిమిదేళ్ల వయస్సు నుండి ఈరోజు-వరకు చందమామను కొని చదువుతూనే ఉన్నాను. చందమామ దొరకని రోజున నాకు ఏదో పోగొట్టుకున్న అనుభూతి కలుగుతుంటుంది. బేతాళ కథలు, విచిత్ర సహోదరులు నన్ను

అకర్షించేవి. ఇప్పుడు కూడా నా చేతిలో చందమామ ఉంది. నెలరాగానే ఈ రోజుకీ చిన్నపిల్లలాగా ఆ పుస్తకం తెచ్చుకోవడానికి పరుగెత్తుతాను.

ఇప్పుడు నాకు 72 సంవత్సరాలు. చిన్నపిల్లలా చందమామ చదువుకోవడం ఏమిటని అందరూ ఎగతాళి చేస్తుంటారు. నేను నవ్వుకుంటాను. నేనే కాదు. నా మనవరాలు దీపికి కూడా చందమామ చాలా ఇష్టం. చిన్నప్పుడు చందమామ కథ చెబితేనే అన్నం తినేది. తను ఇప్పుడు ఆస్ట్రేలియాలో ఉంటోంది. వచ్చినప్పుడల్లా నేను జమ చేసిన పుస్తకాలు తీసుకెళ్తుంది. పంచతంత్ర కథలు చాలా బాగుంటాయి. ఎప్పటి నుండో నా భావాలను చందమామతో పంచుకోవాలని ఉండేది. కాని మార్గం దొరకలేదు.

ఈ మధ్య కాలంగా ప్రచురిస్తున్న చందమామ జ్ఞాపకాలు చూసిన తర్వాత నాకూ అవకాశం దొరికింది. మధ్యలో కొన్నాళ్లు చందమామ ఆగిపోవడంతో చాలా బాధపడ్డాను. మళ్లీ దర్శనమివ్వగానే సంతోషమయింది. ఇంకా ఇంకా మంచి కథలు వేస్తూనే ఉండాలి. ఈ 'మామ'ను ఎప్పటికీ వచ్చేటట్టు చూడగలరు. అలాగే ఇంగ్లీష్ బాగా మాట్లాడటం నేర్చుకోవాలంటే నా సలహా ఏమిటంటే ఇంగ్లీష్ చందమామ చదవాలనే. నా సలహా పాటించి కొందరు పిల్లలు ఈ విధంగానే ఇంగ్లీష్ నేర్చుకున్నారు కూడా. 4 వ తరగతి చదువుతున్న ఒక చిన్నారికి తెలుగు రాకపోతే నేనే ఆమెకు చందమామ ద్వారా తెలుగు నేర్పించాను. చిన్నవయసులో మాతృభాష, ఇంగ్లీషు నేర్చుకోవాలంటే చందమామను మించినది లేదు. చందమామకు నా అభినందనలు.

Name: B.Kamala
Occ: Retd. Telugu teacher,
Trimulgiri, Secunderabad.