పెద్ద పెద్దే! ఆ బలం మిగిలిన వాళ్ళకు రమ్మంటే మటుకు వస్తుందా?” అన్నది.

వెంటనే కోయపెద్ద చేతిలో ఉన్న కట్టను కింద పడేసి, ఒక్క దూకుతో నూకాలమ్మ దగ్గిరికి వచ్చిపడి, “ఇప్పుడేం చూసినావు, నూకాలమ్మా? నా చిన్నతనంలో ఇంత పైరూ ఒక్క చేతిమీదిగా నలిచి పారేసే వాణ్ణి,” అన్నాడు.

“నీ ప్రయోజకత్వం బాకీలు తీర్చటంలో కనిపించదేం? నా దగ్గిర తీసుకున్న డబ్బు ఇంతకాలం ఉంచుకున్నావేం?” అన్నది నూకాలమ్మ.

తన బలగం మధ్య కోయపెద్దకు తల తీసేసినట్టయింది. వాడు సిగ్గుపడుతూ, “ఎన్నింటికని చావను, నూకాలమ్మా? డబ్బు సిద్ధంగానే ఉంది. ఎప్పటికప్పుడు మీ ఇంటికి వద్దామనుకోవటమూ, ఏదో పని అడ్డురావటమూ ఆయిపోయింది,” అంటూ లోపలికి వెళ్ళి, ముప్పై రూపాయలు తెచ్చి నూకాలమ్మ చేతిలో పెట్టాడు.

నూకాలమ్మ ఆ డబ్బు తీసుకుని సంతోషంగా ఇంటిదారి పట్టింది. పోతరాయుడు మళ్ళీ దారిలో కనిపించాడు. నూకాలమ్మ వాడితో జరిగిన సంగతి చెప్పి, వాడు చెప్పిన యుక్తిని ప్రశంసించింది.

“యుక్తులకేం? నా బుర్రనిందా యుక్తులే! ఇంకో యుక్తి చెప్పనా? మీ యింటికెళ్ళే దారిలో చిన్న రొంపి ఉన్నది, చూడూ. దానినిండా బురదమట్టలున్నాయి. అది దాటి వెళ్ళితే పాలాలలో పనిచేసుకునే మనుషులు కనిపిస్తారు. నువు ఇంటికి వెళ్ళి డబ్బు దాచిపెట్టి, ఆ పాలాల్లో పనిచేసే వాళ్ళ దగ్గిరికి వెళ్ళి, నీ డబ్బు మూట ఆ రొంపిలో పడిపోయిందని చెప్పు. దాన్ని తీస్తే సగం డబ్బు ఇస్తానని చెప్పు. వాళ్ళు రొంపి నుంచి బురద అంతా పైకి తోడేస్తారు. అందులో ఉండే చేపలు ఏరుకుని ఇంటికి చక్కాపో,” అన్నాడు పోతరాయుడు.