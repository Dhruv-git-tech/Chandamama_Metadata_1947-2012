ముందు ముందు మంత్రతంత్రాల సాయంతో నేరస్థులు ఇలా మారి శిక్షలు తప్పించుకోవచ్చు. వీణ్ణి పసివాడని వదిలి వేయటమంటే, మన శిక్షాస్మృతిని మనమే అపహాస్యం చేసినట్టవుతుంది. కనుక పసివాడని కనికరించక ఈ రూపంలో వున్న బందిపోటు బైరవన్నను ఉరి తీయడం న్యాయపద్ధతి అవుతుంది!” అన్నాడు.

మణిధ్వజుడు కొద్దిసేపు ఆలోచించి, పసివాడు శిక్షార్యుడు కాదని చెప్పటమేగాక, వాడు తన అంతఃపురంలో పెరుగుతాడని సభకు తెలియబరిచాడు.

బేతాళుడు ఈ కథ చెప్పి, “రాజా! నాకు మణిధ్వజుడి న్యాయనిర్ణయం గురించి అనేక సందేహాలున్నాయి. హసివాడి రూపంలో వున్నవాడు బైరవన్న అని అందరూ అంగీకరించారు కదా. రూపం మార్చుకున్నంత మాత్రాన బందిపోటు శిక్షార్యుడు కాకుండా పోతాడా? పైగా పసివాణ్ణి అంతఃపురంలోకి తీసుకుపోవడం అంటే, ఒక బందిపోటుకు రాచమర్యాదలు జరిపించినట్టే కదా? పసి వాడన్న జాలి, రాజును శిక్షాస్మృతిని మరిచి పోయేట్టు చేసిందా? ఈ సందేహాలకు

సమాధానం తెలిసి కూడా చెప్పకపోయావో, నీతల పగిలిపోతుంది,” అన్నాడు.

దానికి విక్రమార్కుడు, “మణిధ్వజుడి న్యాయనిర్ణయం సరైనదే. శిశువురూపంలో వున్న బైరవన్న నిరపరాధి. రాజు తన దళపతి ద్వారా పంపిన ధనాన్ని తాను దోచలేదని బైరవన్న అన్నాడు. వాడి రహస్య స్థావరంలో ఆ ధనం దొరకలేదు కాబట్టి బైరవన్న అబద్ధం ఆడడం లేదని, రాజు గ్రహించి వుండాలి. అందువల్ల, ఆ విషయంలో వాడు శిక్షార్యుడు కాడు. బైరవన్న పసి వాడుగా మారిన క్షణంలోనే, తన పాప జీవితానికి స్వస్తిచెప్పాడు. ముని, బైరవన్నకు మంత్రం ఉపదేశించడంలోని ప్రధానోద్దేశం, వాడిని సన్మార్గం వైపు మళ్ళించడమే! పసివాడుగా మారిన బైరవన్న కొత్త జన్మ ఎత్తినట్టే! ఈ అన్ని కారణాల వల్ల, రాజు నిర్ణయం న్యాయసమ్మతమనే దాంట్లో సందేహానికి తావులేదు,” అన్నాడు.

రాజుకు ఈ విధంగా మౌనభంగం కలగ గానే, బేతాళుడు శవంతో సహా మాయమై, తిరిగి చెట్టెక్కాడు. — (కల్పితం) [ఆధారం: రామవరపు గణేశ్వరరావు రచన]