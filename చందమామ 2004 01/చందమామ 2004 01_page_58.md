నీటి బావిలో ఇత్తడి కడవతో నీరు తోడు తూండగా, కడవ బావిలో పడిపోయింది.

ఆ బావి చాలా లోతు. ఊరికంతకూ అది ఒకటేమంచినీటి బావి. దానిలో దిగి కడవ తీయగలవాడు వీరయ్య ఒక్కడే ఉన్నాడు. వీరయ్యను అడగటం ఇష్టం లేకపోయినా, తప్పనిసరి కావటం చేత, మంచినీళ్ళబావి నుంచి తన ఇత్తడి కడవ తీసి పెట్టమని కృష్ణయ్య వీరయ్యను బతిమాలాడు.

“దానికేం భాగ్యం, షావుకారుగారూ? రేపు ఉదయం మీ కడవ తప్పక తీసిపెడ తాను,” అన్నాడు వీరయ్య.

ఆ రోజు అర్ధరాత్రి దాటగానే వీరయ్య ఒక మట్టి కడవ తీసుకుని బావి వద్దకు వెళ్లి, బావిలో దిగి ఇత్తడి కడవ పైకి తీసి, దానికి కట్టి ఉన్న తాడుముక్క తీసి మట్టికడవకు తగిలించి, మట్టి కడవను బావిలో వదిలి, ఇత్తడి కడవను ఒక రహస్యప్రదేశంలో దాచి, ఇంటికి వెళ్లి పడుకుని నిద్రపోయాడు.

మర్నాడు ఉదయం షావుకారు చూస్తూండగానే వీరయ్య బావిలోకి దిగి, నీటిలో ముణిగి, మట్టికడవ పైకి తెచ్చాడు.

అది చూసి షావుకారు తెల్లబోయి, “అది మన గ్రామంవాళ్ళదే, ఇంకెవరిదో అయి ఉంటుంది. ఇంకొక్కసారి ముణిగి చూడు, వీరయ్య,” అని బతిమాలాడు.

వీరయ్య ముణిగి, కాసేపటికి పైకి వచ్చి, “బావిలో ఈ మట్టి కడవ తప్ప ఇంకో కడవ లేదు, షావుకారుగారూ. నీటి ప్రభావం వల్ల మీ ఇత్తడి కడవ మట్టి కడవ అయిందేమో! నీళ్ళ ప్రభావం మీకూ తెలుసుగదా,” అని ఇంటికి వెళ్లి పోయాడు.

అయినా ఆశ తీరక కృష్ణయ్య డబ్బు లిచ్చి ఇద్దరు మనుషులను పెట్టి, బావిలో నీరంతా తోడించాడు. బావిలో కుండ పెంకులు తప్ప మరేమీ కనిపించలేదు. ఆ రోజు మంచి నీరులేకుండా చేసినందుకు గ్రామస్థాలందరూ కృష్ణయ్యను నానా మాటలూ అన్నారు.

ఆ రాత్రి రహస్యంగా కృష్ణయ్య వీరయ్య ఇంటికి వెళ్ళి, తాను మోసం చేశానని ఒప్పుకుని చెంపలు వాయించు కుని, వీరయ్య విగ్రహం వీరయ్యకిచ్చి, తన ఇత్తడికడవ తాను తెచ్చుకున్నాడు.