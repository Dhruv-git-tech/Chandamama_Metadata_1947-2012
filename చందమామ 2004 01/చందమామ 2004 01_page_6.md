పుస్తు పుట్టుగానే...

పుస్తకం ఇచ్చిన
స్ఫూర్తి!

పుస్తకాలు మానసిక వికాసానికి దోహదం
చేసే విజ్ఞాన వినోదాలను అందిస్తాయి.
చిన్నప్పుడు చదివిన కొన్ని పుస్తకాలు
ఎంతో స్ఫూర్తినిచ్చి కొందరిని జీవి
తాంతం ప్రభావితం చేస్తూ ఉంటాయి.
అలా బాల్యంలో ఒక మహనీయుడి
జీవిత చరిత్రను చదివి స్ఫూర్తిని పొంది,
పెరిగి పెద్దయ్యాక గొప్ప పనులు చేసి,
గొప్ప నాయకుడిగా ప్రపంచ ప్రసిద్ధి గాంచిన
గొప్ప వ్యక్తి బాల్యంలో జరిగిన ఒక సంఘటన
గురించి ఇప్పుడు తెలుసుకుందాం.

ఆ కుర్రవాడికి చదవటం అంటే చాలా ఇష్టం. ఎప్పుడూ ఏదైనా చదవాలని ఆరాటపడేవాడు.
"మనిషి బానిసత్వం 'పాపం' కానప్పుడు, ఈ ప్రపంచంలో పాపం అన్నది మరేదీ లేదు," అనే వాక్యంతో ప్రారంభమయ్యే జార్జ్ వాషింగ్టన్ జీవిత చరిత్రను తొలిసారిగా చదివినప్పుడు అతడు పులకించి పోయాడు. ఆ పుస్తకాన్ని మళ్ళీ మళ్ళీ చదివేవాడు. దానిని ప్రాణప్రదంగా చూసుకునేవాడు.

ఒక రోజు అతడు బడి నుంచి ఇంటికి వచ్చాడు. తండ్రి నిద్రపోతున్నాడు. ఆ దశ్యం చూసి ఉలిక్కిపడ్డాడు. ఎందుకో తెలుసా? తాను ప్రాణప్రదంగా చూసుకుంటూన్న ఆ పుస్తకాన్ని తల దిండుగా ఉంచుకుని తన తండ్రి హాయిగా నిద్రపోతున్నాడు!

కుర్రవాడు ఒక్క నిమిషం ఆలోచించాడు. తండ్రికి నిద్రాభంగం కలగకుండా, జాగ్రత్తగా పుస్తకాన్ని తీసి, ఆయన తలకింద తన తొడను ఉంచి, అలాగే కదలా మెదలక ఉండిపోయాడు. తండ్రి నిద్రలేచి కొడుకు తొడమీద తను తల ఉంచి నిద్రపోవడం గ్రహించి ఆశ్చర్యపోయాడు.

ఆ తరవాత జరిగిన సంగతి అడిగి తెలుసుకుని, కొడుకు వివరణ విని పొంగిపోయాడు.
వయసుకు మించిన తెలివితేటలు చూపుతూన్న తన బిడ్డను చూసి, అతన్ని ఆప్యాయంగా దగ్గరికి తీసుకుని, "నాయనా! నువ్వు పెరిగి పెద్దవాడివయ్యాక, గొప్పగొప్ప కార్యాలు సాధించగలవు. మన దేశంలో ఉన్న బానిసత్వాన్ని నిర్మూలించగలవు," అన్నాడు.

ఆ తండ్రి మాటలు అక్షరాలా నిజమయ్యాయి. బిడ్డ పెరిగి పెద్దవాడై అచంచలమైన పట్టు దలతో, నిర్విరామ కృషితో ఒక్కొక్క మెట్టుగా ఎదిగి, ఎన్నో విజయాలు సాధించాడు. అమెరికాకు అధ్యక్షుడై బానిసత్వాన్ని నిర్మూలిస్తూ చట్టం చేశాడు. మానవత్వం పరిమళించిన ఆ మహనీయుడు - అవును, మానవజాతి చరిత్రలో సుస్థిరమైనస్థానం ఏర్పరచుకున్న అమెరికా అధ్యక్షుడు అబ్రహాం లింకన్!