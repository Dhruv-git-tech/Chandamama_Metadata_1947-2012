పాఠకుల లేఖలు

వీధిబడికి వెళ్ళేముందు ఆవకాయముక్కతో అమ్మ పెట్టిన పెరుగన్నం, పాతాళ భైరవి సినిమా, చందమామ పుస్తకం-ఇవీ నా బాల్యం తాలూకు మధుర స్మృతులలో కొన్ని. హృదయపారల్లో నిక్షిప్తమై ఉండి, ఈనాటికీ తొంగిచూస్తున్న అమూల్య జ్ఞాపకాలు. టీ.వీ. ప్రభంజనానికి పబ్లిషింగ్ హౌసులు కొట్టుకొని పోయినా 60 సంవత్సరాలుగా చందమామ ప్రకాశించగలుగుతున్నదంటే దానికి కారణం అది “ఆకాశంలో చందమామ” కావటమే. చందమామ మన సాంస్కృతిక సంపదలో ఒక భాగం. ఇది నిజం. దయచేసి అపూర్వసాధం, విచిత్ర కవలలు, నావికుడు సింద్‌బాద్ మొదలగు సీరియళ్ళను మళ్ళీ ప్రచురించండి. కథలకు పూర్తి పేజీ చిత్రాలు, నిలువు చిత్రాలను పునరుద్ధరించండి. చందమామకు జీవం దాని జానపద, పౌరాణిక రూపమే. దయచేసి ఈ మూలరూపంలో ఎలాంటి మార్పులూ తలపెట్టకండి. ఆఖరుగా పింగళిగారి మాటలు అరువు తీసుకుని చెబుతున్నాను: “చంద్రకాంతి ప్రసరించినంత నేల చందమామ చదవబడాలి. చంద్రుడు నిలిచి ఉన్నంత కాలం చందమామ నిలిచి ఉండాలి.”

- కె. శివకుమార్, ఒంగోలు - 523 002(ఆం.ఫ్రె)

1948 నుంచి మాతల్లిదండ్రులు చందమామ పాఠకులు. నేను 1977 నుంచి చందమామ చదువుతున్నాను. మా ఇంటిల్లిపాదికీ చందమామ జీవితంలో ఒక భాగం. మన సంస్కృతి, సంప్రదాయాలు కనుమరుగవుతూన్న ఈ తరుణంలో చందమామను నేటి యువత రంతో చదివించడం మన బాధ్యత.

- నందకిశోర్, దేవరకొండ, నల్గొండ జిల్లా (ఆం.ఫ్రె)

ఆరు దశాబ్దాల సాహిత్యంతో చందమామ ఇంకా మురిపిస్తూనే ఉంది. మాగిన కొద్దీ మధురంగా ఉంటూన్న పాతిక సం.ల నాటి కథలు, వినోదం, విజ్ఞానం కలగలిపిన కథలు చందమామ ప్రత్యేకతలు. తొలి రోజుల్లో ప్రచురించిన పంచతంత్ర కథలు, పౌరాణిక, జానపద ధారావాహికల్లోని పూర్తి పేజీ చిత్రాలు అలాగే ప్రచురించండి. సంపాదకీయాల్లో పత్రికకు సంబంధించిన కబుర్లు తెలియజేయండి. ‘విచిత్ర కవలలు’ వంటి అద్భుత సీరియల్స్ మళ్ళీ చందమామను అలంకరించేలా చూడండి.

అల ఆకాశపు చందమామలా ఇలలో ఈ చందమామ కథా వెన్నెలలు మరింతగా కురిపించాలని ఆకాంక్షిస్తున్నాను.

- ఆర్. వి. రాఘవరావు, అద్దంకి (ఆం.ఫ్రె)