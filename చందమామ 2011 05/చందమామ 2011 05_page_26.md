అసలు విషయం

చంద్రయ్య అనే షావుకారు దుకాణంలో చిదానందం అనేవాడు కొత్తగా పనిలో చేరాడు. ఒకరోజు అతడు చంద్రయ్యతో 'అయ్యా! రేపు పనిలోకి రాలేను కాబట్టి సెలవు కావాలి,' అన్నాడు.

చంద్రయ్య విసురుగా, 'ఇవి పండుగ రోజులు. బేరసారాల మాటేం కాను. కుదరదు,' అన్నాడు. చిదానందం బదులు చెప్పకుండా వెళ్లిపోయాడు.

మరోరెండు రోజులు పోయాక చిదానందం చంద్రయ్య దుకాణం తెరవకముందే అతడింటికి వెళ్లి, 'ఇవాళ పనికిరాను, సెలవు ఇప్పించండి,' అని అడగ్గా, చంద్రయ్య విసుక్కుంటూ. 'ఇలా చీటికీ మాటికీ సెలవులడగటం ఏమీ బాగోలేదు. దుకాణం తీసే వేళయింది పద,' అన్నాడు.

ఇదంతా చూస్తున్న చంద్రయ్య భార్య అతణ్ణి సైగ చేసి పిలిచి నెమ్మదిగా, 'ఇంతకు ముందున్న పనివాడు చెప్పా పెట్టకుండా సెలవు పెడుతున్నాడనే కదా పనిలోంచి తీసేసింది. ఇతడికి ఒకరోజు సెలవిస్తే కొంపేమీ మునిగిపోదు కదా!' అన్నది.

చంద్రయ్య నవ్వుతూ, 'నువ్వన్నది నిజమే,' అంటూ వెళ్లిపోతున్న చిదానందాన్ని వెనక్కి పిలిచి 'నువ్వు సెలవడగడం, నేనివ్వననడం, నువ్వు మాట్లాడకుండా వెళ్లిపోవడం చూస్తుంటే అది నీ విధేయత అనుకోవాలా లేక నిజంగా కావలిసే సెలవు అడుగుతున్నావా?' అన్నాడు. 'అయ్యా! నాకు కావల్సింది మీరు సెలవు ఇవ్వననడమే,' అన్నాడు చిదానందం.

అతని సమాధానానికి చంద్రయ్య, భార్య అవాక్కయ్యారు. చిదానందం వాళ్లతో 'మొన్న సెలవడిగింది, పొరుగూరి పుట్టింటిలో నా భార్యని దిగబెట్టి రావడానికి. ఒకసారి అక్కడికి వెళ్లిందంటే, ఆమె ఒక పట్టాన తిరిగి రాదు. ఇవాళ సెలవిమ్మన్నది. ఆమెని దేవుడి తిరణాళ్లలో తిప్పి తీసుకురావడానికి. అక్కడ ఆమె నాచేత పెట్టించబోయే ఖర్చుని భరించే స్తోమత నాకు లేదం'టూ వెళ్లిపోతుంటే, 'అసలు విషయం ఇదా' అంటూ వాళ్లిద్దరూ కడుపుబ్బేలా నవ్వుకు న్నారు.

- జొన్నలగడ్డ రత్న

Chandamama

27

May 2011 T