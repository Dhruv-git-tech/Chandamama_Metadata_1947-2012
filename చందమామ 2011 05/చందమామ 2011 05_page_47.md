శిఖిముఖి ఒక క్షణం ఆలోచించి, కేసరీ, నువ్వు చెప్పింది బాగానే ఉంది కాని, చెంచుల్ని అంత తేలిగ్గా లొంగదీయటం సాధ్యమని నాకు తోచడం లేదు. వాళ్లు సంఖ్యలో మనకన్న కాస్త ఎక్కువే ఉంటారు. పైగా, మనం వాళ్ల మీద దాడి ప్రారంభించగానే, వాళ్లలో కొందరు నాగుమల్లిని మరెక్కడికైనా ఎత్తుకు పోయి దాయొచ్చు. నేను లోగడే ఒక పథకం వేసి ఉంచాను గదా, 'అంటూ కేసరికి పులి చర్మం, కపాలం చూపించాడు.

‘ఏం చెయ్యబోతున్నావు? ఏమిటా పథకం?’ అన్నాడు విక్రమకేసరి.

‘ముందుగా మనం ఈ కంచెలోంచి పులి లోపలికి పోగలిగినంత దారి ఒకటి ఏర్పరిచి, దాన్ని బోనులో నుంచి సరైన సమయంలో బయటికి వదిలేందుకు సిద్ధంగా ఉండాలి. ఈ లోపల నేను లోపలికి పోయి నాగుమల్లిని వాళ్లు ఎక్కడ దాచారో తెలుసుకునేందుకు

ప్రయత్నిస్తాను. ఇక చెంచును రహస్యంగా దొరకపుచ్చుకోగలిగితే, వాణ్ణించి ఆ రహస్యం లాగవచ్చు,’ అన్నాడు శిఖిముఖి. ‘నువు ఒంట రిగా పోవటం ప్రమాదం అవుతుందేమో!’ అన్నాడు విక్రమకేసరి.

‘అలాంటి భయం ఏమీ లేదు. ఈ పులి తోలూ, కపాలం ఉన్నవి కదా? ఏం జరుగు తుందో నువ్వే చూద్దువు గాని, ఈ లోపల నువ్వు పులిబోను ముందు కంచె నరికించి, దాన్ని చెంచుల మీదికి వదిలేందుకు సిద్ధం చెయ్యి. నేను కపాలాన్ని చెంచుల మీదికి విసిరివేయడమే అందుకు హెచ్చరిక,’ అని చెప్పాడు శిఖిముఖి.

విక్రమకేసరి సరేనని తన అనుచరుల దగ్గిరకు పోయి, పులిబోను ముందున్న కంచెకర్రలను కింది నుంచి మూడు నాలుగ డుగుల ఎత్తువరకూ నిశ్శబ్దంగా నరికి వెయ్య మన్నాడు.

ఈ లోపల శిఖిముఖి కొమ్మల మీదినుంచి లోపలికి దిగి, చీకటి ప్రాంతాల్లో నక్కుతూ గుడిశెల కేసి పోసాగాడు. హఠాత్తుగా అతడికి తానింతకు ముందు చూసిన చీకటి గుడిశె ముందుకు ఒక చెంచు చిన్న దివిటీ తీసు కుని రావడం కనిపించింది.

దివిటీతో వచ్చిన చెంచు గుడిశె ద్వారానికి అడ్డంగా ఉన్న తడికను తోసి లోపలికి వెళ్లాడు. చెంచువాడు దివిటీతో లోపల అంతా వెతికి ఆశ్చర్యపడుతున్నవాడిలా కళ్లింత చేసి ఏదో గొణగసాగాడు. శిఖిముఖికి వాడు అక్కడికి రావడం నాగుమల్లి కోసమన్న అనుమానం కలిగింది. వెంటనే అతడు పిల్లిలా నిశ్శబ్దంగా వెనకనుంచి చెంచువాడి మీదికి ఎగిరి, వాడి కంఠాన్ని ఎడమచేత్తో వెనక్కి విరిచిపట్టుకుని,