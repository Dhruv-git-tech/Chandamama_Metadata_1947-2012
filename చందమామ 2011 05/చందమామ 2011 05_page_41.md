తగినవరుడు

విజయపురి ఆస్థానంలో రామశర్మ అనే గొప్ప జ్యోతిష్కుడుండేవాడు. ఆయన ఒకనాటి సూర్యోదయం వేళ, నదికి వెళ్లి స్నానం చేసి వస్తూండగా, దారి పక్కన ఉన్న ఒక చెట్టు కొమ్మకు, ఉరి వేసుకోబోతున్న యువకుడొకడు కంటబడ్డాడు.

రామశర్మ, ఆ యువకుణ్ణి ఆపి, బాగా మందలిస్తూ, ‘నీ పేరేమిటి? ఏ ఊరు నీది?’ అని అడిగాడు.

‘నా పేరు జయసింహుడు. విజయపురి మా ఊరు,’ అని యువకుడు చెప్పాడు.

‘పాతికేళ్లయినా నిండినట్టు లేవు. అప్పుడే జీవితం మీద నీకు విరక్తి కలిగిందా?’ అని అడిగాడు రామశర్మ.

‘మనసారా ప్రేమించిన అమ్మాయిని, పెళ్లి చేసుకునే అదృష్టం లేనప్పుడు, బతికి ఏం ప్రయోజను?’ అని విచారంగా బదులు చెప్పాడు జయసింహుడు.

‘ఏదీ నీ చెయ్యి ఇలా చూపించు!’ అని రామశర్మ, అతడి హస్తాన్ని కొంచెం సేపు పరిశీలనగా చూసి, ‘ఆహా, బ్రహ్మాండమైన వివాహయోగం ఉన్నది. నీకు, పెద్దల సమక్షంలోనే, నువ్వు ప్రేమించిన అమ్మాయితో, నీకు పెళ్లి జరిగి తీరుతుంది. తెలుసా?’ అన్నాడు.

‘అంత ఖచ్చితంగా మీరెలా చెప్పగ లరు?’ అన్నాడు జయసింహుడు అను మానంగా. ‘నా పేరు రామశర్మ. విజయ పురి ఆస్థానం జ్యోతిష్కుణ్ణి. పేరు వినే ఉంటావు.’ అన్నాడు గర్వంగా రామశర్మ.

‘ఏ జ్యోతిష్యమో మరి, నేను ప్రేమించింది బ్రాహ్మణ కన్యను. నేనేమో బ్రాహ్మణ్ణి కాను. ఆ అమ్మాయిని తల్లిదండ్రులు నాకెలా ఇస్తారు చెప్పండి?’ అని అడిగాడు జయసింహుడు.