పంచతంత్ర కథలు

ఈమాట విని దమనకం తనలో 'వీడికి చాలా బలం ఉన్నది. వాడిగల కొమ్ములు ఉన్నాయి. విధి కలిసి వస్తే, వీడు నా యజమాని యుద్ధంలో చంపినా చంపవచ్చు. అలా ఎన్నటికీ జరగరాదు. అందుచేత వీడి బుద్ధి యుద్ధం మీదినుంచి మళ్లేటట్టు చెయ్యాలి,' అనుకుంది.

పైకి, 'మిత్రమా, అవతలి వాడి బలం అంచనా వెయ్యకుండా యుద్ధానికి తల పడి లాభం లేదు. నీ వంటి ఎద్దు పింగళకం లాంటి సింహంతో ప్రత్యక్ష పోరాటానికి దిగి గెలవటం ఎలా సాధ్యమవుతుంది. అందుకు శక్తి వంతులా, యుక్తిపరులా సహాయం ఉండాలి. వెనకటికి ఉల్లంకి పిట్ట అలాగే కదా సముద్రాన్ని గెలవగలిగింది?' అన్నది.

'ఏమిటా కథ?' అని సంజీవకం దమన కాన్ని అడిగింది.

దమనకం ఇలా చెప్పింది.

సముద్రాన్ని జయించిన ఉల్లంకిపిట్ట ఒక మహాసముద్రం తీరాన ఉల్లంకి పిట్టల జత ఉండేది. ఆడపిట్ట గర్భిణిగా ఉండి, గుడ్లు పెట్టడానికి మంచి స్థలం చూడమని తన భర్తును అడిగింది. 'మనముంటున్న ఈ సముద్ర తీరానే గుడ్లు పెట్టు. ఇది మనకు ఆనాదిగా ఉన్న స్థానం,' అన్నది మగపిట్ట.

'వద్దు, వద్దు, సముద్రం మరీ దగ్గిరలో ఉన్నది. సముద్రం పొంగిన్పుడు నా గుడ్లు కాస్తా కొట్టుకు పోవచ్చు,' అన్నది ఆడపిట్ట.

'పిచ్చిదానా! ఈ సముద్రం నన్ను అన్యాయం చేయడానికి సాహసించలేదు. దానికి నా సత్తా తెలుసు. చిన్న చేపలూ,