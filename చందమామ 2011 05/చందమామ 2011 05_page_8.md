ఒక ఊళ్ళో దానయ్య, వీరయ్య అనే ఇద్దరు రైతులు ఉండేవారు. దానయ్య ప్రతి విషయం లోనూ వీరయ్యను సరిచేస్తూ ఉండేవాడు. మొదట్లో వీరయ్య సంతోషించేవాడు. పారబాటు సరిదిద్దుకుని, దానయ్యకు ధన్యవాదాలు తెలిపేవాడు. దాంతో దానయ్యకు తను వీరయ్యకన్నా తెలివైనవాడిననీ, తన సలహా లేనిదే వీరయ్య ఏ పనీ చెయ్యలేడనీ నమ్మకం ఏర్పడింది. రాను రానూ వీరయ్యకు దానయ్యతో స్నేహంగా ఉండడం కష్టమనిపించ సాగింది. ఏం చెయ్యాలో పాలుపోక గ్రామ పెద్దను సలహా అడిగాడు.

గ్రామ పెద్ద మర్నాడు దానయ్యను తన దగ్గరికి రమ్మని కబురు పంపాడు. కుశల ప్రశ్నలు అడిగిన తర్వాత, 'వీరయ్య పాలంలో కలుపు సమస్య ఉందని తెలిసింది. ఈ రోజు నుంచీ నువ్వు క్రమం తప్పకుండా అతని పాలంలో కలుపు తియ్యాలి!' అని ఆజ్ఞాపించాడు.

తన నైపుణ్యాన్ని గ్రామాధికారి కూడా గమనించాడని సంబరపడ్డాడు దానయ్య. కొన్ని రోజులు ఉత్సాహంగా వీరయ్య పాలంలో పని చేశాడు. కానీ క్రమంగా అతనికి ఈపని విసు గనిపించ సాగింది. పైగా తన స్వంత పాలంలో కలుపు తీసేపని అటకెక్కింది. వెళ్ళి గ్రామాధి కారితో మొర పెట్టుకున్నాడు. అప్పుడు గ్రామాధికారి, 'మరి వీరయ్య పాలంలో కలుపు తియ్యకపోతే అతనికి నష్టం కదా?' అని అడిగాడు. 'అయ్యా, అతని పాలం బాధ్యత అతనిది కదా? అతని పాలం శుభ్రం చేస్తుంటే నా పాలంలో కలుపు పెరిగిపోతోంది!' అన్నాడు దానయ్య.

అప్పుడు గ్రామాధికారి, 'దానయ్యా, నువ్వు అనుక్షణం వీరయ్యను కనిపెట్టుకుని ఉంటావనీ, అతని పారపాట్లన్నీ సరిదిద్దుతావనీ విన్నాను. అందుకే అతని పాలం బాధ్యత నీకు అప్పగించాను. కానీ నా కళ్ళు తెరిపించావు. ఎవరి పాలంలో కలుపు వారే తీసుకోవాలి. ఎవరి తప్పులు వారే సరిదిద్దుకోవాలి. ఏమంటావు?' అన్నాడు. జ్ఞానోదయం అయిన దానయ్య అప్పట్నుంచీ వీరయ్యకు అతిగా సలహాలు ఇవ్వడం మానుకున్నాడు.

- గోదావరి లలిత