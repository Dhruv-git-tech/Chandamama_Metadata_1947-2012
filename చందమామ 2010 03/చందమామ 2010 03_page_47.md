చెప్పాడు. బైరాగి చుట్టను దూరంగా గిర వాటుమేసి చిన్నగా నవ్వి, “సరైన అర్థం ఎవరూ చెప్పలేదుగదా, అవునా?” అన్నాడు. “అంతే జరిగింది! అయినా ఆ సంగతి నీకెలా తెలుసు?” అని అడిగాడు శివరాముడు.

“ఓరి వెర్రివాడా! నీ కలకు అర్థం చెప్పగలవాడు, ఈ భూప్రపంచంలో ఒకే ఒక్కడు వున్నాడు; వాడెవరెవడో కాదు, నేనే!” అన్నాడు.

శివరాముడు చిన్నగా నిట్టూర్చి, “ఎవరి బుర్రలో ఏముందో, ఆ అంకాళమ్మకే ఎరుక సరే, కల అర్థం నీవు చెప్పగలవేమో చూడు!” తన కల గురించి వివరించాడు.

అంతావిన్న బైరాగి ఫక్కున నవ్వి, తాపీగా చుట్టముట్టించి, “అరె ఒరె అబ్బీ, విను మరి! ప్రజలలో దైవభక్తి తగ్గిపోతున్నది. స్వార్థం, సోమరితనం పెరిగి పోతున్నాయి. అందుకు నిదర్శనంగా, పనీపాటా లేకుండా సోమరిలా తిరిగే నీకు పూజలు జరిపి నైవేద్యం పెట్టారు. ఇక బంగారు సింహాసనం నీలోని పొగరు బోతుతనానికీ, ఆశకూ కొండగుర్తులాంటిది!” అన్నాడు. “ఐతే కుక్క ఎందుకు మొరిగింది?

గుడ్లగూబ నాతల మీద ఎందుకు వాలింది?” అని అడిగాడు శివరాముడు.

ఆ వెంటనే బైరాగి, “నిన్ను పెంచి పెద్ద చేసిన నీ మేనత్తనీకు రోజూ కడుపునిండుగా భోజనం పెడుతూ, ఆ కుక్కకు ఒక ముద్ద అన్నం వేస్తున్నది. సాంత పాలం పనులు వాళ్ళకూ, వీళ్ళకూ అప్పగించి గ్రామంలో తిరిగే నువ్వంటే అసహ్యంచుకుని కుక్క మొరిగింది.

గుడ్లగూబ మాటంటావా - గుడ్లగూబకు చీకటంటే మహా ఇష్టం. సోమరితనం, అజ్ఞానంలో బతికే నువ్వు చీకటికంటే కటిక చీకటివి. అందుకే గుడ్లగూబ నిన్ను ఆప్యా యంగా ఆశ్రయించింది!” అని చెప్పాడు.

దానితో శివరాముడు చేతులు జోడించి, “నీవు పిచ్చివాడివి కాదు; గొప్ప మేధావివి. నువ్వు కలను వివరించిన తీరు - నన్ను ఎంత గానో ఆకట్టుకున్నది. ఇప్పటికి నా సోమరి నేత్రాలు తెరిపిన పడినై,” అని ఇంటికేసి బయల్దేరాడు.

- ఎన్. శివనాగేశ్వరరావు