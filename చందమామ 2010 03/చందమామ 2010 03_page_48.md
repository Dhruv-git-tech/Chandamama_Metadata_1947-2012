వినయుడి శాస్త్రజ్ఞానం!

వేణుస్వామి అనే వైద్యుడు, తను నివసించే ఊళ్ళోనేగాక, చుట్టుపక్కల ఊళ్ళల్లో కూడా ఘనవైద్యుడుగా పేరు ప్రతిష్ఠలుకలవాడు. ఒక రోజు ఆయన తన దగ్గరకు వచ్చిన వాళ్ళను పరీక్షించి కొందరికి మందులూ, మరికొందరికి ఆరోగ్యాన్ని కాపాడుకోవడానికి అవసరం అయిన సలహాలూ ఇచ్చి, భోజనానికి వెళ్ళబోతూండగా, ఒక యువకుడు ఆయన దగ్గరకు వచ్చి వినయంగా నమస్కరించాడు.

వేణుస్వామి, ఆ వచ్చిన యువకుడు ఏదైనా అస్వస్థతకారణంగా వచ్చాడేమో అనుకుంటూ ప్రశ్నించబోయేంతలో అతడు, “స్వామీ, నా పేరు వినయుడు. నా వయసు ఇరవైఏళ్ళు. గత పదేళ్ళుగా ప్రముఖ వైద్యుల వద్ద వైద్యశాస్త్రానికి సంబంధించిన అన్ని గ్రంథాలూ చదివి ఆకశింపు చేసుకున్నాను. కొద్ది రోజుల పాటు తమకు శుశూషచేసి స్వయంగా ఈ ఊళ్ళోనే వైద్యవృత్తి చేపట్టాలనుకుంటున్నాను,” అన్నాడు.

ఆ యువకుడి మాట తీరు చూస్తూంటే, వాడిలో విద్యపాలుకన్న ప్రగల్భంపాలు ఎక్కువు న్నట్టు తోచింది, వేణుస్వామికి. ఆయన యువకుడితో, “నాకు శుశూష ఏనాడైనా ప్రారంభించ వచ్చు. ఇప్పుడే కబురందింది-శేషన్న పెరట్లోని అరటిగెల నరకబోయి ప్రమాదవశాన చేయుకోసుకున్నాడు. చికిత్స అవసరంకదా; ఏం చేద్దామంటావు?” అంటూ ప్రశ్నించాడు.

వెంటనే వినయుడు కంగారుపడిపోతూ, “నా గ్రంథాలన్నీ నేను దిగిన విడిదిలో వున్నాయి. ఇలాంటి ప్రమాదాలకు సరైన చికిత్స చరకంలో వుందో, సుశృతంలోవుందో చూసివస్తాను,” అంటూ బయల్దేరబోయాడు.

అప్పుడు వేణుస్వామి, ఆ యువకుణ్ణి వారించి, “నువ్వు చరక సుశృతాలు తిరగవేసే లోపలశేషన్న రక్తస్రావంతో పైలోకాలకు ప్రయాణం కడతాడు. ఒక పని చెయ్యి; నువ్వనే ఆ మహద్గంథాలను గురుముఖతా మరికొంతకాలం పరించు!” అన్నాడు.