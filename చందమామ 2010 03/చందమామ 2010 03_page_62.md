ద్వారం దగ్గిరకు తీసుకుపోయి, లోన ప్రవేశించబోయేంతలో, గుహపైభాగాన్నుంచి, రాతిలో చేయబడిన పడవ లంగరొకటి గిరిగిరా తిరుగుతూ వచ్చి, వాళ్లకంఠాలను బలంగా తాకింది. ఆ దెబ్బకు వాళ్లిద్దరూ దిమ్మెరపోయి, కుయ్ మనేందుకు కూడా శక్తిలేక, ఏనుగు మీదినుంచి దభీమంటూ కింద రాళ్లమీద పడిపోయారు. ఆ మరుక్షణం పైనుంచి వికటాట్టహాసం. మరికొన్ని బండరాళ్లు గురిగా వాళ్లశిరస్సుల మీదపడినై. అంగరక్షకులు తలలు పగిలి ప్రాణాలు వదిలారు.

ఆ మరుక్షణం ‘రాహు కేతు వంశాలు నశించాలి’ అంటూ పొట్టి రాక్షసుడు, రాళ్లచాటు నుంచి లేచి నిలబడి, రాతి లంగరును గాలిలో గిరగిరా తిప్పసాగాడు. అతడి పక్కన, వాడి ఆటవిక భార్యవెనక్కు తిరిగి చప్పట్లు చరిచి చేతులూపసాగింది. కాసేపట్లో కుంతల దేశమంత్రి గంగాధరుడు కొద్ది పరివారంతో పొట్టి రాక్షసుడి దగ్గిరకు వచ్చాడు. రాక్షసుడాయనకు మహాకలి దాగి ఉన్న గుహచూపించి, ఆ ప్రాంతానికి పరుగున వస్తున్న మాంత్రికుడు కాలశంబరుణ్ణీ, అతడి అనుచరుల్నీ తొందరగా రావలసిందని హెచ్చరిస్తూ కేకలు ప్రారంభించాడు.

కాసేపటిలో మాంత్రికుడూ, శొకాంతుడూ, కుంభీరుడూ గుహల దగ్గిరకు వచ్చారు. మంత్రిగంగాధరుడు కొండ దిగివచ్చి, తన కుమారుణ్ణి కౌగలించుకుని ఆనంద భాష్పాలు రాలుస్తూ, “శశీ! నువ్వు బతికే ఉన్నావని మొదటినుంచి నాకు గట్టి నమ్మకం ఉన్నది.

ఈ పొట్టి రాక్షసుడు మూడు నెలల క్రితం మన రాజ్యం వచ్చి, పాతాళదుర్గాన్ని గురించిన అన్ని రహస్యాలూ చెప్పేశాడు. నేను కొద్ది పాటి సేనతో బయలుదేరి వారంరోజుల క్రితమే ఈ ప్రాంతాలు చేరాను. పాతాళదుర్గం సర్వనాశన మవటం కళ్లారా చూశాను. శుభం. రాకు మారి కాంతిసేన ఎక్కడ” అని అడిగాడు.

కాంతిసేనా, భామాసింగీ కొంచెం ఆలస్యంగా అక్కడికి వచ్చి చేరారు. మంత్రి గంగాధరుడు రాకుమారికి, ఆమె తండ్రి ఉగ్రసే నుడి క్షేమవార్తలు చెప్పి, “కదంబ రాజ్యం చేరిన మరుక్షణం నిన్ను రాణీగా అంగీకరించేందుకు ప్రజలు సిద్ధంగా ఉన్నారు. ఆ తరువాతనీవు వరించిన వ్యక్తికదంబరాజవుతాడు” అని చెప్పాడు. “ఇంకా వరించటమా? శశి కాంతుడూ, రాకుమారీ ఏనాడో ఒకర్నోకరు