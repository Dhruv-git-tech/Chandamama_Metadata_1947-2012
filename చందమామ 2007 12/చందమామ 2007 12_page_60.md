అయినా దూసుకుపోయేలాగా వాలి బాణం వేయగలడు. ఇంత శక్తిమంతుణ్ణి నువ్వు ఏ విధంగా వధిస్తావో!”

సుగ్రీవుడు చెప్పినదంతా విని లక్ష్మణుడు నవ్వుతూ, “రాముడు ఏం చేస్తే నీకు నమ్మకం కలుగుతుంది?” అని అడిగాడు.

సుగ్రీవుడు లక్ష్మణుడితో, “నాకు వాలి బల పరాక్రమాలు తెలుసును. అతను ఎన్నడూ ఓటమి ఎరిగినవాడు కాడు. అందుచేతనే అతనికి వెరిచి ఇక్కడ ఉన్నాను. నాకు రాముడి పరాక్రమం తెలియదు గద!” అన్నాడు.

రాముడు దుందుభి కళేబరాన్ని సమీపించి కాలి బొటన వేలితో ఎత్తి, పైకీ కిందికీ ఆడించి విసిరే సరికి అది పది ఆమడల దూరానవెళ్ళి పడింది.

అది చూసి సుగ్రీవుడు ఆశ్చర్యపడటానికి మారుగా, “రామా, దీన్ని ఆమడ దూరం విసిరి వేసినప్పుడు వాలి యుద్ధం చేసి బాగా అలిసి ఉన్నాడు. అదీగాక అప్పుడది కొత్త కళేబరం, ఇప్పుడది బాగా ఎండిపోయి తేలిక అయింది. అందుచేత నీకూ వాలికీ గల తారతమ్యం నాకు స్పష్టంగా తెలియలేదు. ఈ సాలవృక్షాలలో దేన్ని గాని దూసుకు పోయే లాగా నువ్వు బాణం వేసినట్టయితే మీ ఇద్దరి బలా బలాలు తెలుసుకోగలుగుతాను,” అన్నాడు.

రాముడు సరేనని ఒక తీవ్రమైన బాణం ఎక్కుపెట్టే సరికి అది ఏడు సాలవృక్షాల కాండాలలో నుంచీ దూసుకు పోయి, కొండ లోకి చొచ్చుకు పోయి, భూమిని పగల గొట్టు