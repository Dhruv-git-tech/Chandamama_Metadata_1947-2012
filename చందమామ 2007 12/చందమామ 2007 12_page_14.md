వాడు చెప్పిన దాంట్లో అబద్ధం ఏమీ లేదు. బ్రహ్మదండీ, పులుగురాయుడూ కలిసి ఆసరికే కొందరు రెక్కల మనుషుల్ని, శత్రుబల మేపాటో తెలుసుకు వచ్చేందుకు పంపారు. వాళ్ళల్లో కొందరు పెద్ద పెద్ద వృక్షాలెక్కి, అక్కణ్ణించి రాతి మీద నిలబడి వున్న స్థూలకాయుణ్ణీ, ఆ వెనక నక్కివున్న కేశవుణ్ణీ, జయమల్లునూ, కోయగోమాంగ్నా చూశారు.

“ఇంతకూ శత్రువులు ముగ్గురే ముగ్గురు! పిల్లికూనల్ని పట్టినట్టు వాళ్ళను మెడలు పట్టి ఇవతలికి ఈడ్వవచ్చు,” అనుకుంటూ రెక్కల మనుషులు తమ నాయకుడి దగ్గిరకు పరిగెత్తుకు వెళ్ళి, తాము చూసింది చెప్పారు.

తన అనుచరులు ఇచ్చిన భోగట్టా వింటూనే, పులుగురాయుడు కనుబొమలు ముడిచి, “ఇందులో ఏదో పెద్ద మోసం వున్నది, బ్రహ్మదండీ! ముగ్గురే ముగ్గురు మానవమాత్రులు, ఇంత ధైర్యంగా మనమధ్యకు వస్తారంటే నేను చచ్చినా నమ్మను,” అన్నాడు.

“వాళ్ళ సంగతి తెలియకపోతే నేనూ నమ్మను!” అంటూ బ్రహ్మదండి పెద్దగా నవ్వి, “వాళ్ళల్లో ఒకడు కేశవుడూ, రెండవవాడు జయమల్లనే నా పూర్వ శిష్యుడూ. పోతే, ఆ మూడవవాడు కోయశుంత అయివుంటాడు. ఆ ముగ్గురూ మహిష లగ్నంలో పుట్టిన వాళ్ళు. ఆ జాతకులకు మెనకచూపూ వుండదు, ముందు చూపూ వుండదు. ఏటికి అడ్డంపడి ఈదటమే,” అన్నాడు.

“అయితే ఇప్పుడు మనం చేయవలసిందే మీటి?” అన్నాడు పులుగురాయుడు.

“ఏముంది, వాళ్ళ ముగ్గుర్నీ చుట్టు ముట్టి పట్టేదాం,” అన్నాడు బ్రహ్మదండి.

“వాళ్ళూ, బాణాలూ, కత్తులూ వెంట వుంచుకు తిరిగేవాళ్ళే. అంత తేలిగ్గా దొరకు తారని నేననుకోను. మనలో చాలామందిమి చావ వలసి వస్తుంది. ముందు ఆ స్థూలకాయుణ్ణి వాళ్ళు చంపేస్తారు,” అన్నాడు పులుగురాయుడు.

“వాడు నరభక్షకులకు దొరికి ఎప్పుడో చచ్చినవాడే, నేను ప్రాణం పోసి వెంట బెట్టుకు వచ్చాను. ఇవ్వాల్టితో వాడికి ఆయుష్ణు తీరి పోయిందనుకుందాం! పోతే, నువ్వూ నేనూ ఎంతో కాలం బతికి వుండి, అర్ధరాజ్యమూ, రాకాసిలోయలోని ధనరాసులూ అనుభవించ వలసిన వాళ్ళం. అందువల్ల మనం తొందరపడి, ఆ దుర్మార్గుల బాణం వేటుకు అందే దూరంలోకి వెళ్ళకూడదు. నీ నా అనుచ