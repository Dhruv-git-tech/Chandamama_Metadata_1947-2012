భారత దర్శిని

## సెహ్-తార్ నుంచి సితార్

ఏణాపాణి సరస్వతి, నారధముని చేతిలో తంబూరా, పరమ శివుడి చేతిలో ఢమరుకం, శ్రీకృష్ణుడి చేతిలో వేణువు ఇలా మన దేవతలు సైతం సంగీత ప్రియులన్న విషయం జగ ద్విదితం. ఆధునిక సంగీత వాయిద్యాలలో మనదేశానికి సంబంధించినవే చాలావరకు అయినప్పటికీ కొన్ని విదేశాల నుంచి కూడా వచ్చాయి. సితార్‌ను పోలిన రకరకాల వాయిద్యాలు మనదేశంలో వివిధ ప్రాంతాలలో ప్రాచీన కాలం నుంచే ఉండేవని చెబుతారు. పన్నెండవ శతాబ్దంలో మనదేశంలో జీవించిన సుప్రసిద్ధ పర్షియన్ కవి అమీర్ ఖుస్రూ 'సెహ్-తార్' అనే సంగీత వాయిద్యాన్ని రూపొందించాడనీ, అదే ఆ తరవాత 'సితార్'గా పేరొందిందనీ చెబుతారు. అందులో ఏడు తంత్రులు ఉంటాయి.

## తొలి తిరుగుబాటు

ఆంగ్లేయులకు వ్యతిరేకంగా తొలి సిపాయిల తిరుగుబాటు 1857 మార్చ్ 29వ తేదీ ప్రారంభమయింది. ఆ రోజు మంగల్‌పాండే తన బ్రిటిష్ అధికారిని కాల్చిచంపాడు. ఆయనకు మరణ దండన విధించబడింది. దేశస్వాతంత్ర్యం కోసం ప్రాణత్యాగం చేశాడు. అయితే, అంతకు ముందే విశాఖపట్నంలో (1780) భారతీయ సిపాయిలు కొందరు బ్రిటిష్ సైనికులను, పౌరులను కాల్చిచంపారు. మద్రాసు (చెన్నయ్)కు వెళ్ళే ఓడలోకి ఎక్కమంటే వాళ్ళు ఎదురు తిరిగారు. సర్కారు జిల్లాలకే గాని, కర్ణాటక ప్రాంతానికి సేవచేయడం తమ పనికాదని ఎదురుతిరిగారు.