అయన ఆ పిల్లలను తన కుటీరానికి తీసుకువెళ్ళి భార్యకు చూపాడు. పిల్లలు లేని ఆమె ఒక్కసారిగా ఇద్దరు పిల్లల్ని చూడగానే హద్దులు లేని ఆనందం పొందింది. ఆమె ఆ అందమైన శిశువులను తన వెచ్చని చేతుల్లోకి సుతారంగా తీసుకుంటూ, “వీరు మనకు దేవుడు ప్రసాదించిన అద్భుతమైన కానుకలు!” అన్నది.

ఆ మునిదంపతులు పిల్లలను తన సొంత సంతానంగా భావించి అల్లారు ముద్దుగా పెంచ సాగారు. ఎవరైనా వచ్చి వీరు మా పిల్లలు అంటే ఏం చేయడం అనే అనుమానం మునికి అప్పుడప్పుడు వచ్చేది. అప్పుడు భార్య, “ఎందుకలా భయపడతారు? వీరు నదిలో కొట్టుకువచ్చారు. అంటే కన్నవాళ్ళు వద్దని వదిలిపెట్టిన వారే కదా! అలాంటి వారు మళ్ళీ ఎందుకు వెతుక్కుంటూ

వస్తారు? వీళ్ళు ఎప్పటికీ మనపిల్లలే,” అంటూ భర్తకు ధైర్యం చెప్పేది.

పిల్లలకు మధు, శైలజ అని నామకరణం చేసి; వచ్చీ రాని మాటలతో వాళ్ళు తమను ‘అమ్మా!’ ‘నాన్నా!’ అని ముద్దు ముద్దుగా పిలుస్తూంటే ఎంతగానో సంతోషించేవారు మునిదంపతులు.

అలా పన్నెండేళ్ళు గడిచిపోయాయి. పిల్లలకు విద్యాబుద్దులు నేర్పసాగారు.

ఒకనాటి రాత్రి మామూలుగానే పడుకున్న ముని తెల్లవారినా పడక నుంచి లేవలేక పోయాడు. ఆయన భార్యాపిల్లలను దగ్గరికి పిలిచి, “నాకు ఇహలోక యాత్రచాలించే తుది ఘడియలు సమీపించాయి. అంతిమ శ్వాస విడిచేలోగానేను మీకేం ఇవ్వగలను?” అన్నాడు గంభీరంగా.

మధు, శైలజ ముని పడకను సమీపించి ఆయన చేతులను తమ చేతుల్లోకి తీసుకుని, “నాన్నా, మీరు మమ్మల్నెంతో ప్రేమాదరాలతో, ఆప్యాయంగా చూసుకున్నారు. అంతకన్నా మాకు కావలసినదేమున్నది?” అన్నారు సజల నయనాలతో.

ముని మౌనంగా తల పంకించి భార్యను తన కొయ్య పెట్టెలో భద్ర పరచిన రజాయ్ (బొంత)నీ, బంతినీ తీసుకురమ్మని చెప్పాడు. ఆమె తెచ్చాక వాటిని మధుచేతికిచ్చి, “వాటికి కొన్ని ప్రత్యేక శక్తులు ఉన్నాయి. ఆ బొంతను మీరు ఒకసారి ఊపినట్టయితే వెండి నాణాలు రాలుతాయి. రెండవసారి ఆడిస్తే బంగారు నాణాలు రాలుతాయి. మీరు ఈ బంతిని విసిరినట్టయితే, మీ శత్రువు ఎక్కడవున్నా వారికి తగిలి గాయపరచి, మీ వద్దకు తిరిగి మస్తుంది. వాటిని తెలివిగా ఉపయోగించుకోండి.