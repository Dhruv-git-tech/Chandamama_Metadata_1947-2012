కావేరీ తీర ప్రయాణం-6

# దేవాలయాలు-స్థలపురాణాలు

రచన: జయంతి మహాలింగం

చిత్రాలు : గౌతంసేన

సేలంనగరానికి నైరుతీ దిశలో భవాని పట్టణం ఉన్నది. అక్కడి భవానీ నది పేరుమీదుగానే దీనికీ పేరు వచ్చింది. కేరళలోని వళ్ళువనాడు కొండలలో పుట్టి, తమిళనాడు లోని కోయంబత్తూరు, ఈరోడు జిల్లాల గుండా దాదాపు 217 కి.మీ. దూరం ప్రవహిస్తోంది భవానీనది. మార్గమధ్యంలో సిరువాణీ, చిర్టార్, కుణ్ణార్, కుందా, మోయార్ అనే చిన్న చిన్న ఏరులు ఈ జీవనదిలో కలుస్తు న్నాయి.

భవానీ నది కావేరిలో సంగమించే చోటును పవిత్రంగా భావిస్తారు. రెండు నదులు కలిసేచోట మూడోనది అంతర్వాహినిగా కలుస్తుందని చెప్పే సంప్రదాయం ఇక్కడా ఉన్నది. ఇక్కడ అంతర్వాహినిగా వచ్చి కలిసేది అముదానది. అమృతకలశాన్ని రాక్షసుల నుంచి రక్తించడానికి, పరాశరముని దానిని భవానివద్ద భూమిలో పాతిపెట్టాడు. ఆయన తిరిగివచ్చి చూస్తే, అమృతకలశం పాతిన చోట శివలింగం కనిపించింది. దానిని పైకెత్తడానికి పరాశరముని ప్రయత్నించాడుగాని, కదిలించలేక పోయాడు. లింగం నుంచి బుగ్గలా నీటిధార పైకిఎగిసింది. అదే అముదానది పేరుతో అంతర్వాహినిగా వచ్చి ఈ సంగమంలో కలుస్తున్నదని చెప్పే కథ ప్రచారంలో ఉన్నది.

భవాని సంగమేశ్వర
ఆలయం

చంద మామ