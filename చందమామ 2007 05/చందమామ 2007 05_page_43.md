జరుగుతూన్న తంతు చూస్తూన్న వరహా లయ్య భార్య గజలక్ష్మికి ఉన్నట్టుండి ఒక విషయం గుర్తుకు వచ్చింది. ఆమె భర్త దగ్గరకు వెళ్ళి చెవిలో ఏదో గొణిగింది. తక్షణం వరహాలయ్య లేచి కూర్చున్నాడు.

ఆ దృశ్యం చూసిన కొడుకు, కోడలు, ఆశ్చర్యపడుతూ గజలక్ష్మిని, “ఏం చెప్పావు? లేచి కూర్చున్నాడు!” అని అడిగారు.

గజలక్ష్మి కొద్దిగా సిగ్గు పడుతూ, “పెళ్ళియిన దగ్గరి నుంచి బంగారు వడ్డాణం చేయించమని పోరు పెడుతున్నాను. వినిపించుకోలేదు. వారం క్రితం, వడ్డాణం చేయించకపోతే బావిలో దూకి చుస్తానని బెదిరించాను. అందుకే జడుపుజ్వరం తెచ్చుకున్నట్టున్నాడు. మతి మరుపు వల్ల ఆ విషయం నాకు ఆలస్యంగా గుర్తుకు వచ్చింది. వడ్డాణం చేయించనక్కర లేదులే అన్నాను. అంతే, వెంటనే లేచి కూర్చున్నాడు,” అంటూ అసలు సంగతి బయట పెట్టింది.

హఠాత్తుగా తను మంచం పడితే భార్యా పిల్లలు చెందిన ఆందోళన, తను కోలుకోవ

డానికి వాళ్ళు కనబరచిన శ్రద్ధ వరహాలయ్య మనసులో కదలాడాయి. ఊరివారి ప్రవర్తన పట్లకూడా ఆయనకెంతో కృతజ్ఞత కలిగింది. ఆయన భార్య కేసి చేయి చూపుతూ, “అంత పెద్ద రూపానికి వడ్డాణం చేయించాలంటే ఎంత బంగారం కావాలో అన్న భయంతో జడుపుజ్వరం వాతబడ్డాను కాని, నా మీద ప్రాణాలే పెట్టుకున్న భార్యకు ఎంత ఖర్చు పెడితే మాత్రం ఏం? ఆమె కోరిన వడ్డాణం చేయిస్తాను,” అన్నాడు.

ఆయనకు మాట కూడా రావడంతో అక్కడున్న వాళ్ళందరూ సంతోషించారు.

గజలక్ష్మి భర్త చేయి పట్టుకుంటూ, “నీ ఆరోగ్యం బాగుపడింది. అదేచాలు. అయినా, నీ పిసినారితనంతో విసిగిపోయి ఆరోజు అలా అన్నానే తప్ప, నాకు వడ్డాణం మీద మోజు ఎప్పుడో పోయింది. ఆ చేయించేదేదో మన కోడలుపిల్లకు చేయించు. చూడముచ్చటగా ఉంటుంది,” అన్నది ఆప్యాయంగా.

ఆ మాటకు వరహాలయ్యతో పాటు అందరూ ఎంతో సంతోషించారు.