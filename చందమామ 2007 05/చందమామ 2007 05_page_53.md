తండ్రి, శ్యేని మా తల్లి. నాకు సంపాతి అని
అన్న ఉన్నాడు. నా పేరు జటాయువు. ఇది
చాలా భయంకరమైన అరణ్యం. ఎన్నో క్రూర
మృగాలు, ఎందరో రాక్షసులు. అందుచేత
మీ కభ్యంతరం లేకపోతే మీ వెంట ఉండి
మీరిద్దరూ ఎటైనా వెళ్ళినప్పటికీ సీతకు నేను
అండగా ఉంటాను,” అన్నది.

జటాయువు వృత్తాంతం విని రాముడు చాలా సంతోషించి, తన తండ్రిని గురించి కబుర్లాడుతూ, సీతా లక్ష్మణ జటాయువు లతో సహా పంచవటి చేరుకున్నాడు.

పంచవటి విషసర్పాలతోనూ, క్రూర మృగాలతోనూ, బాగా పూచిన చెట్లతోనూ నిండి ఉన్నది. “లక్ష్మణా, ఇదే పంచవటి. నీకూ, నాకూ, సీతకూ సుఖంగానూ; నీటికీ, ఇసుకదిబ్బలకూ, దర్భలు మొదలైన వాటికీ దగ్గిరగానూ ఉండే చోటు చూసి పర్ణశాల నిర్మించు,” అన్నాడు రాముడు.

“అన్నా, నీవే అలాటి చోటు చూసి, పర్ణశాల నిర్మించమని అజ్ఞ ఇవ్వు. నీ అజ్ఞ నిర్వర్తిస్తాను,” అన్నాడు లక్ష్మణుడు.

రాముడు ఒకసమప్రదేశం చూసి అక్కడ పర్ణశాల నిర్మించమని లక్ష్మణుడికి చెప్పాడు. ఆ ప్రదేశం గోదావరికి సమీపంగా ఉన్నది. లక్ష్మణుడు మట్టి తవ్వి గోడలు పెట్టాడు; వెదురు స్తంభాలు బలమైనవి నిలబెట్టి, వాటి పైన జమ్మికొమ్మలు పరిచి, తాళ్ళతో గట్టిగా కట్టి, వాటిపైన రెల్లుతోనూ, దర్భలతో మంచి కప్పు వేశాడు; పర్ణశాల అందంగా కుదిరింది. లక్ష్మణుడు పర్ణశాల లోపలి నేల అంతా చక్కగా చదునుచేశాడు.

రాముడు గోదావరికి వెళ్ళి, స్నానం చేసి
పద్మాలూ, మధురమైన ఫలాలూ తెచ్చాడు.
లక్ష్మణుడు పర్ణశాలకు పుష్పబలి చేసి శాంతి
జరిపాడు.

ఇంతపనీ చేసినందుకు రాముడు లక్ష్మణుణ్ణి ఆప్యాయంగా కౌగలించుకుని, “లక్ష్మణా, నీవు నన్ను ఇలా కనిపెట్టి ఉంటే నాకు మన తండ్రి జీవించి ఉన్నట్టే ఉన్నది,” అన్నాడు.

ఆ పర్ణశాలలో సీతారామలక్ష్మణులు సుఖంగా నివసించారు.