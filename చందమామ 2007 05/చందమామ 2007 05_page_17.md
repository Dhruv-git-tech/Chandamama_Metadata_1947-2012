కొండ దిగువ నుంచి వస్తున్న హెచ్చరికలూ, కేకలా వల్ల నరభక్షకులు తమను పట్టుకునేందుకు కొండలు గాలిస్తున్నారని కేశవుడికీ, అతడి అనుచరులకూ తెలిసి పోయింది. కేశవుడికి లోలోపల తన తండ్రిని గురించిన విచారం పట్టుకున్నది. అతడు నరభక్షకులకు దొరకకుండా పారిపోయి వుంటాడా?

“కేశవా! నీ తండ్రిని గురించి దిగులు పెట్టుకోకు. అతడు మనలాగే అడవుల్లోకి సురక్షితంగా పారిపోయి వుంటాడని నా నమ్మకం. ఇదుగో, మనం ఈ గుహలో దాక్కుం దామా?” అంటూ జయమల్లు కొంచెం ముందుకు వెళ్ళి అక్కడ రాళ్ళలో వున్నచిన్న కంతలో నుంచి లోపలికి చూశాడు.

మనిషి పట్టీపట్టనంత సన్నగా వున్న కంతలో నుంచి మెల్లిగా జొరబడి ముగ్గురూ ఆవెనక కొంచెం విశాలంగా వున్న గుహలోకి వెళ్ళారు.

గుహలో అడుగు పెడుతూనే కోయ యువకుడు ఎగిరి గంతేసి, “ఇక్కడేవో రెండు శవాలున్నవి!” అన్నాడు భయంగా.

జయమల్లు గుహ లోపలి భాగంలోకి నిదానంగా పరకాయించి చూశాడు. అక్కడ అతడికి రెండు మానవ కంకాళాలు కని పించినై. అతడు నవ్వుతూ, “అవి శవాలు కావు; వట్టి బొమికు గూళ్ళు. భయపడకు, వాటికీ సున్నం పోగులకూ తేడా ఏమీలేదు, మనం....”

జయమల్లు మాట పూర్తి చేసే లోపలే ‘బుస్’ మంటూ పెద్ద శబ్దం అయింది. ఆ మరుక్షణాన ఫెళ్ళఫెళ మంటూ ఒక రాయి గుహవెనక నుంచి లోపలికి దభీమంటూ పడింది. గుహ అంతా వెలుగుతో నిండి పోయింది. కేశవుడూ అతడి అనుచరులూ అక్కడికి పరిగెత్తి బయిటికి తొంగి చూశారు. వాళ్ళకు కలిగిన భయాశ్చర్యాలు అంతా ఇంతా కాదు.

ఒక మహాసర్పం, వాళ్ళు కనీ వినీ ఎరుగని ఒక భయంకర మృగంతో చావు బతుకుల పోరు జరుపుతున్నది. సర్పం కొట్టే బుసలూ, భయంకర మృగం పెట్టే భీకరమైన అరు పులూ విని ముగ్గురూ ప్రాణభయంతో తల్లడిల్లి పోయారు.

-(ఇంకావుంది)