# విజ్ఞానం .... వినోదం .... వికాసం ....

## విజ్ఞాన వీచికలు :

### కంప్యూటర్ నుంచి సువాసనలు

ఇంటర్నెట్ చూసేవారి సంఖ్య రోజురోజుకూ పెరిగి పోతూ వుంది. ఇంటర్నెట్ సేవలందించే సంస్థలు వీక్షలకు ఉచిత డౌన్‌లోడింగ్ నుంచి రకరకాల విషయాలను అందిస్తూ వారిని ఆకర్షించడానికి ప్రయత్నిస్తు న్నాయి. ఒక కాలిఫోర్నియా కంపెనీ వీక్షకులను ఆకర్షించడానికి విలక్షణమైన మార్గాన్ని కనుగొన్నది. వీక్షకుల ఘూణేంద్రియానికి హాయిగొల్పగలమని చెబుతున్నది. వీక్షకులు కంప్యూటర్ స్క్రీన్ మీద చూసేవాటి వాసనలను హాయిగా పీల్చగలరన్న మాట.

ఈ 'వర్చువల్ ప్రపంచ' పరిమళాలను అందుకోవడానికి మీరు చేయవలసిందల్లా 'ఐ స్మెల్' పరికరాన్ని మీ కంప్యూటర్‌లో అమర్చుకోవడం మాత్రమే. ఇందులో రకరకాల రసాయనిక పదార్థాలు ఉంటాయి. వీటిని విభిన్న నిష్పత్తులలో కలపడం ద్వారా రకరకాల సువాసనలను సృష్టించవచ్చు.

విభిన్న పరిమళాల సంక్లిష్ట రసాయనిక మిశ్రమాలను డిజిటల్ సిగ్నల్స్‌గా మార్చగల సాఫ్ట్‌వేర్‌ను ఈ కంపెనీ కనుగొన్నది. స్క్రీన్ మీద కనిపించే బొమ్మసరైన సిగ్నల్‌తో కలుపబడినప్పుడు ఈ పరికరం పనిచేయడం ప్రారంభిస్తుంది. ఈ పరికరం ఆ తరవాత సాఫ్ట్‌వేర్‌ను ఉపయోగించి సిగ్నల్‌ను తగిన సువాసనగా మారుస్తుందన్న మాట.

## మన పరిసరాలు

### దూదేకుల పిట్ట

దూదేకుల పిట్టను 'పిచ్చుక డేగ' అని కూడా అంటారు. ఇది మిగతా పక్షులతో పోల్చినప్పుడు పరిమాణంలో చాలా చిన్నది. ఇది 'రాబిన్' పరిమాణంలో ఉంటుంది. ఈ పిట్టకు డేగ అలవాట్లు, పాలపిట్ట కాళ్ళు ఉంటాయి. నిజానికి, డేగలాగా కనిపిస్తూ పాటపాడే పిట్ట ఇదొక్కటే.

ఈ దూదేకుల పిట్టను 'బుచ్చర్ బర్డ్' అని కూడా అంటారు. ఇది వేటాడే పద్ధతిని బట్టి దీనికాపేరు వచ్చింది. దీనికి గోళ్ళ కాళ్ళు లేవుగనక, ఆహారాన్ని అంత సులభంగా పట్టుకోజాలదు. చాలా కష్టపడవలసి ఉంటుంది. అందువల్ల అలిసి పోయేంత వరకు వాటిని తరిమి తరిమి ఆఖరికి పట్టుకుని, ఏ ముళ్ళ కంప మీదో విసురుగా వేసి చంపి తింటాయి. ఇవి కీటకాలనూ, చిట్టెలుకలనూ, పిచ్చుకలనూ వేటాడి పట్టి తింటాయి.