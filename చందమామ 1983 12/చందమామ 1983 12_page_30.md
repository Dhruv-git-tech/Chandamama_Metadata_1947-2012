రాజైన మావటివాడు

ప్రభుదత్తుడు కాశీరాజ్యాన్ని పాలించే కాలంలో, బోధిసత్వుడు వారణాసినగర సమీపంలో సాధువుగా జీవిస్తూండేవాడు. ఆయన ఒకనాడు భిక్షకోసం నగరానికి వచ్చి, ఒక మావటివాడి ఇంటికి వెళ్ళాడు. ఈ మావటివాడు ఏనుగులను పట్టడంలో, వాటికి శిక్షణ యివ్వడంలో చాలా సమర్థుడు. అతడు రాజు కొలువులో వుండేవాడు.

మావటివాడు బోధిసత్వుణ్ణి ఎంతో భక్తిపూర్వకంగా తన ఇంట్లోకి తీసుకు పోయి, భోజనం పెట్టాడు. తరవాత ఆయనతో వినయంగా, “తమరు కొద్ది రోజులపాటైనా, నా యింట వుండవల సిందిగా ప్రార్థిస్తున్నాను,” అన్నాడు.

బోధిసత్వుడు, మావటివాడి ఇంట వారం రోజులపాటు అతిథిగా వుండి, వెళ్ళిపోయే టప్పుడు, అతడి మేలు కోరుతూ దీవించాడు. ఆ దీవన మావటి వాడి ఉన్నతస్థితికి కారణం అయింది.

ఒకనాటి రాత్రి నగరంలోని ఒక దేవాలయ మండపం మీద, కట్టెలు కొట్టి జీవించేవాడొకడు పడుకున్నాడు. దాపుల నున్న ఒక చెట్టుకొమ్మల్లో కొన్ని కోళ్ళు నిద్రపోతున్నవి. చెట్టు కింద ఏదో శబ్దం కాగా, కోడిపుంజొకటి మేల్కుని గట్టిగా రెక్కలాడించింది. అప్పుడొక ఎండు పుల్ల విరిగి, కింద కొమ్మపై నిద్రపోతున్న మరొక కోడిపుంజు మీదపడడంతో, దానికి నిద్రాభంగమయింది.

కోడిపుంజు కోపంగా తల ఎత్తి పైకి చూస్తూ, “అంత పొగరు బోతు తనం మంచిదికాదు! నేనెవరనుకుంటున్నావు? నేను మామూలు కోడినికాదు. నా మాంసం తిన్నవాడికెవడికైనా గొప్ప నిధి దొరికి తీరుతుంది,” అన్నది.