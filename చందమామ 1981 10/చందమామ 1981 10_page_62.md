“భేష్! నా విద్య బ్రహ్మచారులకి మాత్రమే చెప్పేది,” అంటూ వృద్ధుడు, “పాత రాగి ఏమైనా నీ వద్ద ఉన్నదా?” అని అడిగాడు.

హసన్ విరిగిపోయిన రాగిపళ్లెం ఒకటి తెచ్చి వృద్ధుడికి చూపాడు.

“అదే కావలసింది. ఈ రాగిని ముక్కలు ముక్కలుగా నరికి ఆ ముక్కలను మూసలో పెట్టి, కొలిమిలో పెట్టి, తిత్తిపోసి కరిగించు,” అన్నాడు వృద్ధుడు.

త్వరలోనే హసన్ ఆ పాత రాగిని కరిగించాడు. అప్పుడు వృద్ధుడు లేచి వచ్చి, “హక్, మక్, బక్! రాగి బంగారం కావాలి!” అని మూడుసార్లు అని, తన తలపాగా మడతల్లో నుంచి ఒక పాట్లం తీసి, అందులో నుంచి కుంకంపువ్వు రంగుగల పొడి చిటికెడు తీసి మూసలో వేశాడు. వెంటనే మూసలోని రాగినీరు గడ్డకట్టుకు పోయి బంగారు కణిక అయింది.

హసన్ ఇది చూసి నివ్వెరపోయాడు. వృద్ధుడి ఆదేశాను సారం అతను ఆ కణికెను గీటురాయి మీద గీసి చూస్తే ఆది కల్తీలేని మేలిమి బంగారమని రుజు వయింది. ఆ బంగారానికి నగల వర్తకులు మంచి ధర యిస్తారు.

వృద్ధుడు హసన్తో, “వెంటనే దాన్ని తీసుకుపోయి బజారులో అమ్మి డబ్బు తెచ్చుకో. ఇది ఎలా వచ్చిందీ, ఎవ్వరికీ చెప్పకు,” అన్నాడు.