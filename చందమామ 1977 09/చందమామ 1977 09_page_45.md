వేసుకుని, మీకు నిప్పు భయమూ, నీరు భయమూ లేని డాబా కట్టించి పెడతాం. మీరు వెళితే మాకు వైద్యం చేసేదెవరు?'' అన్నాడు ఆవేశంగా.

వరదాచారి ఏమీ అనలేదు.

మునసబు జనంకేసి తిరిగి, ''నేనన్నది నిజమేనా? మీరూ ఒప్పుకుంటారా?'' అని అడిగాడు. అందరూ, తలలూపారు.

''అయితే, ఎవరు ఎంతెంత చందా వేస్తారో ఇక్కడే ఇప్పుడే చెప్పెయ్యండి. మీరు వేసే చందాలకు సరిపడా, మీకు నేను డబ్బిస్తాను. రేపు పంటలు రాగానే ధర్మవడ్డితో తీర్చుకుందురుగాని, '' రైతులు పోటీలుపడి తమ విరాళాలు ప్రకటించారు. నిమిషాలమీద, మంచి డాబా కట్టడానికి చాలిన చందా పోగయింది. పనివాళ్ళు తక్కువకూలి తీసుకుని రెండునెలల్లో వరదాచారికి డాబాఇల్లు కట్టి ఇచ్చారు.

తరవాత ఒక నెలకు, కరణం కనకా చారి కొడుక్కు, వైద్యుడు వరదాచారి కూతురికీ ఘనంగా వివాహం జరిగింది. వరదాచారి శాశ్వతంగా రామాపురంలో

ఉండిపోయేటట్టు చూడటానికి శరభయే ఈ వివాహం కుదిర్చాడు. అంతేకాదు, రెండుపక్షాలా ఆయనే పెళ్లిపెత్తనం కూడా చేశాడు.

''తెల్లవారితే ఈ ముగ్గురితో పని! వీళ్ళు లేకపోతే మనం క్షణం బతకలేం,'' అని గ్రామస్థులు తమశక్తికొద్దీ పెళ్ళి చదివింపులు చదివించారు. అందుకు కావలసిన డబ్బు శరభయే అప్పుగా ఇచ్చాడు!

పెళ్లిసందడి సద్దుమణిగిన మూడో రోజున కరణం కనకాచారి రాజధాని నుండి తిరిగివచ్చి, ''చూశారా, బావగారూ? ఇదుగో నా కోడలి హక్కుపత్రం! ఎలాగో తిరిగి దొరికింది. ఇదంతా ఆవిడ అదృష్టం!'' అంటూ దాన్ని వరదాచారికి చూపాడు.

ఒక పథకం ముందుగానే వేసుకుని కనకాచారే దాన్ని దొంగిలించిన సంగతి ఎవరికీ తెలియదు.

''మొత్తానికి సాధించారు, బావగారు! ఆసాధ్యులు!'' అని వరదాచారి కరణాన్ని మెచ్చుకున్నాడు.