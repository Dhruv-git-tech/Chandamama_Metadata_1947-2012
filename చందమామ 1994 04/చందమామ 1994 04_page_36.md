అక్కరకురాని ఉపాయాలు

సదానందం అనేవాడు ఎన్నో విద్యలు నేర్చాడు. కానీ, ఎందులోనూ రాణించక, తల్లిదండ్రులిచ్చిన పాలాన్ని సాగుచేసుకుంటూ రోజులు వెళ్ళబుచ్చుతున్నాడు.

ఒకరోజున సదానందుడికి విద్యలు నేర్పిన గురువు, వాణ్ణి చూడ్డానికి వచ్చి చక్కగా వ్యవసాయం చేసుకుంటున్నాడని సంతోషించాడు.

అయితే, సదానందుడు మాత్రం అసంతృప్తిగా, “గురువర్యా! మీరు నేర్పిన విద్యలు నాకెందుకూ పనికిరాలేదు. లేకుంటే నేను, నాకు అసక్తిలేని వ్యవసాయం చేపట్టి వుండే వాణ్ణి కాదు,” అన్నాడు.

గురువు నవ్వి, “నీకు కాస్త మతిమరువు వుంది, మరే వృత్తి చేపట్టినా నిన్నెవరో ఒకరు మోసగించే ప్రమాదం వుంది. వ్యవసాయమే నీకు తగిన వృత్తి!” అన్నాడు.

“నా జ్ఞాపకశక్తి చాలా గొప్పది. అసలు లోపం నాలోకాక, మీరు నేర్పిన విద్యలో వున్నదని నానమ్మకం,” అన్నాడు సదానందం మొండిగా.

“అయితే, నేను నేర్పిన విద్యల సారాంశాన్ని చిన్న పుస్తకంలో నీకు రాసి ఇచ్చాను గదా! దాన్ని తీసుకురా,” అన్నాడు గురువు.

“దానివల్ల నాకే ప్రయోజనమూ కనబడక, నా స్నేహితుడికిచ్చాను,” అన్నాడు సదానందం.

“అయ్యో! అదుందే నేను నీకు ఎంతో సాయపడగలిగేవాణ్ణి. ఆ పుస్తకమింక తిరిగి రాదు. పుస్తకం వనితా విత్తం పరహస్తం గతం గతః, అన్న విషయాన్ని మరిచిపొయావా?” అని అడిగాడు గురువు.

అందుకు సదానందం గర్వంగా నవ్వి, “అన్నీ నాకు గుర్తున్నాయి. అంతేకాక, ఎవరి కైనా ఇచ్చిన వస్తువు తిరిగి తీసుకునేందుకు, మీరు చెప్పిన చతురోపాయలు కూడా నాకు గుర్తున్నాయి. ఎప్పుడు కావాలన్నా ఆ పుస్తకాన్ని తిరిగి తీసుకోగలను” అన్నాడు.

“వసుంభర”