సుమో మల్లయోధులు తమ రోజువారీ ఆహారంలో అనేక ప్రత్యేక వంటలను తీసుకునేవారు. చాంకోనబె అనే స్ట్యూ వీటిలో ఒకటి. దీంట్లో ప్రాటీన్లు చాలా ఎక్కువగా ఉంటాయి. కోడిమాంసం, చేపలు, కూరగాయలు కలిపి దీన్ని చేస్తారు. సీనియారిటీని బట్టి దీన్ని వడ్డిస్తారు. సీనియర్ మల్లయోధుడు మొదట ఈ వంటకాన్ని సేవిస్తే జూనియర్ మల్లయోధులు మిగిలిన వంటకాన్ని ఆర గించేవారు. మల్లయుద్ధ పోటీలు నిర్వహించే ముందు ఈ వంటకాన్ని కోడి మాంసంతో చేసి వడ్డించేవారు.

మెక్సికన్ స్ట్యూ పేరు చిలి కోన్ కెర్నె. దీన్ని మాంసం, మిరియాలు, ఇతర ఘాటు దినుసులు కలిపి చేసేవారు. ఒక స్పానిష్ సన్యాసిని దుప్పిమాంసం, ఘాటు దినుసులు ఉపయోగించి దీన్ని తయారీ చేసే విధానాన్ని స్థానిక అమెరికన్ లకు నేర్పిందని ప్రతీతి. 1880లలో ఆకర్షణీయంగా దుస్తులు ధరించే హిస్పానిక్ మహిళలు బహిరంగస్థలాల్లో ఈ వంటను తయారు చేసి పాదచారులకు అమ్మే వారట.

హాలిమ్ అనేది మాంసం, గోధుమ, చిక్కుళ్లు వంటి కాయధాన్యాలతో తయారు చేసే వంటకం. ఇది ఇండియా, పాకిస్తాన్ దేశాల్లో చాలా ప్రసిద్ధి పొందింది. సంవత్సరం పొడవునా దీన్ని బజార్లలో స్నాక్ ఫుడ్ లాగా అమ్ముతుంటారు. సరైన హాలిమ్ ను తయారు చేయాలంటే వారం రోజులు పడుతుందని ఒక నమ్మకం. ముస్లిం మతస్థుల వివాహాలు, ఇతర ఉత్సవాల్లో దీన్ని భోంచేసే ముందు సాంప్రదాయిక ఆహారంగా వడ్డిస్తారు.

బూయా స్ట్యూను కూరగాయలు, మాంసంతో తయారు చేస్తారు. దీన్ని భారీ స్థాయిలో చేస్తారు. సాధారణంగా దీన్ని ధార్మిక ఘటనల సందర్భంగా, లేదా వీధుల్లో కూడా తయారు చేసి అమ్ముతారు వందలాది, వేలాది మందికి ఒకేసారి వడ్డించడానికి ఇది ఉపయోగపడుతుంది. దీన్ని చేయడానికి రెండు రోజులు పడుతుంది, చాలామంది దీని తయారీలో సాయపడతారు. ప్రత్యేకంగా తయారు చేసిన బూయా కెటిల్ అనే పాత్రను దీని తయారీకి ఉపయోగిస్తారు.

బిగోస్ అనేది పోలండ్ జాతీయ ఆహారంగా పరిగణించబడుతోంది. ఈ వంటకం సాధారణంగా వివిధ రకాల మాంసం, నిల్వచేయబడిన లేదా తాజా క్యాబేజిలను కలిపి దీన్ని చేస్తారు. ప్రతి రోజూ మసాలా దినుసులను కలు పుతూ రావడం ద్వారా ఈ వంటకాన్ని వారం రోజులు లేదా అంతకంటే ఎక్కువగా నిల్వచేస్తుంటారు.