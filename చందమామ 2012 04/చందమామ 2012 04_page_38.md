రాముడు, భీముడు ఒకే ఊరివాళ్ళు. రాజాస్థానంలో ప్రాపకం సంపాదించాలని ఒకరోజు అడవి గుండా రాజధానీ నగరం బయలుదేరారు. దారిలో వారికి ఒక బంగారు నాణెం కనిపించింది. దానిని ఆత్రంగా అందుకోబోయారు. ప్రయాణం కొనసాగిస్తూనే ఇద్దరూ నాణెం ఎవరికి చెందాలనే అంశంపై తగువులాడుకుంటున్నారు. అడవికి చివరలో ఆ వైపు ఒక చిన్న దేవాలయం ఉంది. అరుగు మీద వృద్ధ సాధువు ధ్యానంలో ఉన్నాడు.

‘ఎందుకు నాయనా తగువులాడుకుంటున్నారు!’ అని అడిగాడు సాధువు. విషయం వివరించారు మిత్రులిద్దరూ. ఆ నాణాన్ని తన చేతుల్లోకి తీసుకున్నాడు సాధువు. దాన్ని తేరి పారచూసి, నవ్వి, ‘దీనికోసమా మీ తగవు. ఇది అసలు నాణెం కాదు. నకిలీది. చెల్లనిది. చూశారా. ఆప్త మిత్రులైన మీరు నాణెం కంటబడగానే మిత్రులమన్న సంగతి మర్చిపోయి బద్ధ శత్రువులయ్యారు. ధనం సమస్త అనర్థాలకు మూలం. పచ్చగడ్డిని కూడా భగ్గున మండించగల మహమ్మారి. అది చేసే మాయల్లో మీ మధ్య వైరం ఒకటి!’ అన్నాడు.

మిత్రులిద్దరూ సిగ్గుతో తలలు దించుకున్నారు. సాధువు ఆ నాణేన్ని ప్రక్కనే ఉన్న హుండీలో వేసేశాడు.

‘అయ్యో అదేంటి స్వామీ! చెల్లని నాణాన్ని హుండీలో వేశారు. అపచారం కదా!’ అని రాముడు, భీముడు ఆందోళన పడ్డారు.

సాధువు మరోమారునవ్వి, ‘లేదు. అది అసలు సిసలు బంగారమే. మనుషులను విడ దీసే ఏ వస్తువైనా, అది ఎంత విలువ కలదైనా అది చెల్లని నాణెం వంటిదే. కలకాలం నిలిచేవి మానవీయ సంబంధాలే. ధనవ్యామోహం విడిచిపెట్టి మీ పాండిత్యంతో పైకి రండి. పదుగురికీ మేలు చేయండి. దేవుడు మీకు సాయం చేస్తాడు. వెళ్లండి నాయనా!’ అని దీవించి పంపాడు.

- జి.జాన్ కెనడి