సర్కస్ సింహం

ఒక సర్కస్ సింహం బోనులో నుంచి తప్పించుకుని అడవిలోకి పారిపోయింది. అడవిలో ఉన్న జంతువులు దాన్ని చూసి ప్రాణభయంతో చెల్లాచెదరు కాసాగినై. సింహం వాటితో, 'నేను సర్కస్ సింహాన్ని. మీ కొచ్చిన ప్రాణభయం ఏమీలేదు. వేటాడే అలవాటు నేనేనాడో మరిచిపోయాను. యజమాని దయతలిచి వేస్తే ఇంత తినేదాన్ని, లేకపొతే పస్తుండేదాన్ని,' అన్నది.

సింహం మాటలు విని జంతువులు ధైర్యం తెచ్చుకుని దాని చుట్టూ చేరి 'నీకు వేటాడ వలసిన బాధ లేకుండా, యజమాని నీ నోటిదగ్గిరకు ఆహారం తెచ్చి పెడుతుంటే, హాయిగా కూర్చుని తినక, ఈ అడవికెందుకు పారిపోయి వచ్చావు?' అని అడిగినై.

'ఓహో, మీకు మా యజమాని సంగతి ఏమీ తెలియదులాగుంది. ఆయన మహా క్రూరుడు. నన్ను మంటల్లో కూడా దూకమంటాడు. పీటలూ, పీపాలూ ఇంత ఎత్తున పేర్చి, వాటిమీదకి కోతిలాగా ఎగిరి కూర్చోమంటాడు. చెప్పినట్లు చేయకపోయామో చెర్నాకోల పెట్టి ఒళ్లు హూనం చేస్తాడు. ఆ చెర్నాకోల చెళుక్కుమంటే చాలు. నాకు పై ప్రాణాలు పైనే పోతవి,' అన్నది సింహం.

సింహాన్ని చూసి జంతువులన్నీ జాలిపడినై. సింహం కూడా ఒక రోజల్లా తక్కిన జంతువు లతో కలిసి కట్టుగా కాలక్షేపం చేసింది. కాని మర్నాడు దానికి ఆకలివేయగానే, ఒక లేడిని పట్టుకుని చంపి తృప్తిగా తినేసింది. ఇది చూసి జంతువులన్నీ వణికిపోసాగాయి. అప్పుడు ఒక ఎలుగుబంటి, తనకు సింహం గుట్టు తెలుసునని చెబుతూ, ఒక చెట్టు ఊడబెరికి, దాన్ని చెర్నాకోలలా ఛెళుక్ ఛెళుక్ మనిపిస్తూ, సింహం మీదికి పోయింది.

సర్కస్ సింహం చెర్నాకోలను చూస్తూనే, కాలి బలంకొద్దీ ఆ అడవి నుంచి పారిపోయింది.