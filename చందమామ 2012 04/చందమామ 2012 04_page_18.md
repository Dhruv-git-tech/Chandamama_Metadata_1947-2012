ఆశించి వైద్యం చేయలేదు. నేను వ్యవసాయం చేసుకుంటూ సంతోషంతో జీవిస్తున్నాను. మీ సత్కారాలు ఏమీ వద్దు, 'అన్నాడు.

‘శ్రీముఖా, నీ ధోరణి నాకు చాలా ఆశ్చర్యం కలిగిస్తోంది. సంపద కోసం అందమైన స్త్రీ కోసం ఎందరో రాజులు యుద్ధాలు చేస్తారు. తమ సైనికులను గుర్రాలను, ఏనుగులను బలి ఇచ్చి రక్తం ఏరులై పారిస్తారు. అటువంటి అగ్నిపరీ క్షలు ఏమీ లేకుండా సునాయాసంగా యువరాణి నీ భార్యగా వస్తుంటే, రాజ్యానికి రాజయ్యే అవకాశం కాళ్లదగ్గరికి వస్తే తిరస్కరిస్తున్నావు. ఇది లోక విరుద్ధం కాదా? నువ్వు ఎందుకు ఈ అవకాశాన్ని కాదంటున్నావో తెలుసుకోగోరుతున్నాను, 'అన్నాడు మత్స్యవల్లభుడు.

‘మహారాజా! మీరేచెప్పారుగా, రాజ్యం కోసం, అందమైన యువతుల కోసం రాజులు రక్తాన్ని ఏరులై పారిస్తారని,

అటువంటి రాజులతో వియ్యం నాకేల? ఒక వేళ మీరు ఉదార బుద్ధితో నాకు అర్ధరాజ్యం ఇచ్చినా మీ కుమారుడు, రాజ బంధువులు ఊరుకుంటారా? పైగా నా వంటి సామాన్యుడిని వివాహం చేసుకుని యువరాణి జీవితాంతం సంతృప్తిగా కాపురం చేస్తుందా?

రాచరికం కత్తిమీద సాము. ఎప్పుడు ఇరుగు పారుగు రాజులు దండెత్తి వస్తారో తెలీదు. బావమరదులు, మేనమామలు మంత్రులు అంతఃపురంలో కుట్రలు చేసి వెన్నుపోటు పాడిచి ఎప్పుడు చంపుతారో తెలీదు.

అటువంటి రాచరికపు జీవితం నాకు వద్దు ప్రభూ! నేను భూమిని నమ్ముకున్న భూమి పుత్రుడను. నాకు ప్రశాంతంగా బతకడమే ఇష్టం, 'అన్నాడు శ్రీముఖుడు.

మత్స్యవల్లభుడు శ్రీముఖుడి అభి ప్రాయాన్ని గౌరవించి విలువైన కానుక లిచ్చి విజయపురికి పంపించాడు.