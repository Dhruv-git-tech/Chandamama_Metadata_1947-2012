వచ్చిన వాళ్లు పరామర్శించి వెళ్లిన తర్వాత బంగారయ్య భార్యతో గదిలోకి పోయి మూట విప్పి చూశాడు. అందులో రక రకాల బంగారు ఆభరణాలతో పాటు తను బీరువాలో దాచి పెట్టిన నకిలీ ఆభరణాలూ ఉన్నాయి. అవి చూసిన బంగారయ్య కళ్లు జిగేల్మన్నాయి. ‘గత జన్మలో దొంగలు మనకు బాకీపడి ఉంటారు. అందుకే మన నగలతో పాటు బంగారు నగల మూట విడిచి వెళ్లారు,’ అని భార్యతో అన్నాడు.

తేరుకున్న బంగారయ్య భార్య తమ అదృష్టానికి లోలోపల పొంగి పోయింది. ఈ విషయం బయటకు పొక్కకూడదని ఇద్దరూ తీర్మానించుకున్నారు.

అంతలో తోటి వ్యాపారులు బంగా రయ్య వచ్చాడని తెలిసి పరామర్శించడానికి కట్టకట్టుకుని వచ్చారు. జరిగిన దానికి సానుభూతి చూపబోయారు. వారు లోలో పల సంబర పడుతున్నారని గ్రహించి

బంగారయ్య చిరునవ్వుతో ‘మనకు ప్రాప్తి ఎంతో అంతే దక్కుతుంది. దేవుడు నా మేలును కోరతాడు. మీరు చింతించకండి,’ అన్నాడు.

వ్యాపారస్తులు ఖంగు తిన్నారు. పైకి బంగారయ్య గంభీరం నటించినా అతని పతనం ప్రారంభమైందని మనసులో అనుకున్నారు.

రోజలు గడుస్తున్నాయి. బంగారయ్య వ్యాపారం వృద్ధి చెందింది. అనుబంధ వ్యాపారాలు ప్రారంభమయ్యాయి. ఇబ్బడి ముబ్బడిగా లాభాలు రాసాగాయి. పాత ఇంటిని పడదోసి బంగారయ్య నూతన భవనం నిర్మించడం ప్రారంభించాడు. ఇది చూసిన వ్యాపారస్తులు నివ్వెరపోయారు. దొంగలు పడ్డ ఇల్లు వృద్ధి చెందడం వారికి ఆశ్చర్యం కలిగించింది. ‘బంగారయ్య పేరుకు తగ్గవాడే. అదృష్ట జాతకుడిని ఎవరూ చెరపలేరు,’ అని అనుకున్నారు.