పేదవాడు ఈ సమాధానాలకు సంతోషించి మర్నాడు ఉదయమే రాజుదగ్గరకు వెళ్ళి సమాధానాలు నాలుగూ చెప్పాడు. ‘ఈ సమాధానాలు నీ అంతటానీవే తెలుసుకున్నావా? లేక ఎవరైనా నీకు చెప్పారా?’ అని రాజు అడిగాడు.

‘నా కూతురు పదిహేడేళ్ల పిల్ల చెప్పింది,’ అన్నాడు పేదవాడు.

రాజు ఆశ్చర్యపడి, ‘నీ కూతురు అంత తెలివిగలదా? అయితే ఈ పోగుతీసుకుపోయి నీ కూతురికిచ్చి రేపటిలోగా దీనితో నాకొకజరీ ఉత్తరీయం నేసి పెట్టమను,’ అని జానెడు పోగొకటి పేదవాడు.

పేదవాడు హతాశుడై ఇంటికి తిరిగి వచ్చాడు. తండ్రిని చూసి కూతురు,

‘ఏం నాన్నా? రాజుగారికి నీమీద ఇంకాదయ కలగలేదా?’ అన్నది.

ఆయన ఇంకో పరీక్ష పెట్టాడు. ‘ఈ నూలు పోగుతో రేపటిలోగా నీవాయనకు జరీ ఉత్తరీయం నేసి ఇవ్వాలట,’ అన్నాడు తండ్రి.

‘అదెంత భాగ్యం నాన్నా? నువ్వోక చీపురుపుల్ల పట్టుకెళ్లి, రాజుగారి కియ్యి. దానితో మగ్గం తయారు చేసి ఈ సాయంత్రంలోగా ఇవ్వమను. జరీ ఉత్తరీయం అలాగే నేసిపెడతాను,’ అన్నది పేదవాడి కూతురు.

పేదవాడు చీవురుపుల్ల ఒకటి తీసుకుని రాజుగారి వద్దకు పోయి కూతురు చెప్పిన మాటలే అన్నాడు.

రాజు క్షణం ఆలోచించి, ‘ఏమో అనుకున్నాను. నీ కూతురు చాలా ప్రయోజకురాలే. నూరు కోడిగుడ్లిప్పిస్తాను. వాటిని పాదగబెట్టి రేపు ఉదయానికల్లా పిల్లలు చేయించి నావద్దకు పంపమని నీ కూతురుకు చెప్పు,’ అన్నాడు.

ఇదంతా ఏదో ప్రమాదానికే వచ్చిందని భయపడుతూ పేదవాడు నూరు కోడిగుడ్లూ తీసుకుని ఇంటికి తిరిగి వచ్చాడు. అతని కూతురు మాత్రం నిశ్చితంగా ఆ గుడ్లతో అట్లూ, కూరా, పులుసూ వ్యైరాలు చేసి మూడు పూటలా తండ్రికి పెట్టి తాను కూడా తిన్నది. మర్నాడు ఆమె తండ్రితో ఈ విధంగా అన్నది.