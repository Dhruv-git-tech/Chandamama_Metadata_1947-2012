ఉదాసీనత పనికిరాదు, ఇప్పటికే సైన్యా న్నంతా సరిహద్దు వెంట మోహరించడం జరిగింది. దీనితోపాటు నేనొక కీలకనిర్ణ యాన్ని తీసుకోవాలనుకుంటున్నాను. నా అభిప్రాయాన్ని మీరందరూ గౌరవిస్తారనే భావిస్తాను,’ అన్నాడు.

‘రాజ్యభద్రతకొరకు మీరు తీసుకునే ప్రతి నిర్ణయాన్ని మేము శిరసావహిస్తాం. మీరు చెప్పేది మీ అభిప్రాయంగా కాక ఆజ్ఞగా అనుసరిస్తాం, సెలవివ్వండి,’ అని అందరూ ముక్తకంఠంతో చెప్పారు.

‘అయితే వినండి. నాగవర్మ గత కొంత కాలంగా మనపై పోరుకు రంగం సిద్ధం చేస్తూ, గోతికాడి నక్కలా కాచుకు కూర్చు న్నాడు. కాంభోజపురం నుంచి వలస వచ్చి గత కొన్ని సంవత్సరాలుగా మనరాజ్యంలో

నివాసమున్న ప్రజల్లో కొందరు అతనికి నమ్మకబంట్లుగా పనిచేస్తూ రాజ్యరహస్యాలను చేరవేస్తున్నారు. అందుకే వలస ప్రజలందరినీ రెండేళ్లపాటు మణిపురం విడిచి వెళ్లమని ఆజ్ఞాపిస్తున్నాను. దేశభద్రతకు ఈ చర్య అత్యంత కీలకమని నేను భావిస్తున్నాను,’ గంభీరంగా చెప్పాడు ఇంద్రసేనుడు.

సభికులంతా నిశ్శేష్టులయ్యారు. ఇంత కాలం రాజ్య అభివృద్ధికి దోహదపడిన వలస ప్రజలను ఒక్కసారిగా దేశం విడిచి వెళ్లమనడం వారికి నచ్చలేదు. కొందరు తప్పుచేస్తే శిక్షణందరికీ వేయడం వారిలో అసంతృప్తిని కలిగించింది. అయితే మహారాజుకు ఎదురు చెప్పలేక, పరిష్కారం కొరకు కృషి చేయమన్నట్లు అందరూ సునీతి వైపు చూశారు.

సునీతి మాట్లాడుతూ, ‘ప్రభూ... మీ నిర్ణయం బహుప్రశంసనీయం, ఉత్తమోత్తమని నేను నమ్ముతున్నాను. శాశ్వతంగా మణిపురం విడిచి వెళ్ళాలనుకునే వలస ప్రజల స్థిరాస్తులను ప్రభుత్వమే స్వాధీన పరచుకుని దానికి సమానమైన పైకం ఇవ్వడం సముచితం. రెండేళ్ళ తర్వాత తిరిగి వస్తామనే వారి సంపదను కాపాడడం కూడా మన బాధ్యతే! నా సూచనలను కూడా పరిశీలించి తగు నిర్ణయం తీసుకోండి.’ అన్నాడు.

సభికులు ఖంగుతిన్నారు. సునీతి మహారాజుకు వత్తాసుగా మాట్లాడడం విడ్డూరంగా ఉంది. తనకు వయసు పెరిగేకొద్దీ ఆలోచించేశక్తి తగ్గుతోందని అభిప్రాయపడ్డారు. అయితే సునీతి చేసిన సూచనలను ఇంద్రసేనుడు అమోదించాడు.