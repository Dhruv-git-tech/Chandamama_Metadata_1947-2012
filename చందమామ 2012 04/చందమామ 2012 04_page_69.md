సంజీవనీఫలం

ఒక రాజుగారికి ఎవరో ఒక ఫలాన్ని కానుకగా ఇస్తూ, 'మహారాజా, ఇది సంజీవనీ ఫలం. దీనిని తిన్నవారికి చావుండదు,' అని చెప్పారు.

రాజుగారి ఆ మాట నమ్మి ఆనందంతో ఆ పండును అందుకోబోతుండగా పక్కనే ఉన్న విదూషకుడు దానిని తీసుకుని అమాంతం నోట వేసుకుని తినేశాడు.

రాజుగారికి పట్టరాని ఆగ్రహం వచ్చి, 'దుర్మార్గుడా, నేనా పండు తిని చావు లేకుండా చిరంజీవిగా ఉందామనుకుంటే దాన్ని కాస్తా నువు తినేస్తావా? నీ తల తీయించేస్తాను,' అన్నాడు.

'మహారాజా, అది నిజంగా సంజీవనీ ఫలమే అయితే నన్ను మీరెలా చంపగలరు?' అని విదూషకుడు అడిగాడు. 'అది సంజీవనీ ఫలమని నేను నమ్మను. నీ తల తప్పక తీయిస్తాను,' అన్నాడు రాజు.

'అది మామూలు పండే అయితే ఆ భాగ్యానికి నా తల తీయించాలా, మహారాజా?' అన్నాడు విదూషకుడు.

ఈ మాట వినగానే సభలో అందరూ గొల్లున నవ్వారు. వారితో పాటు రాజుగారు కూడా నవ్వాడు.