# నమ్మకం!

మీరాపురంలోని పెంచలయ్య ఎవరైనా తుమ్మితే, ఎంత ముఖ్యమైన పనిసైనా వాయిదా వేసేవాడు. తుమ్ము అరిష్టదాయకం అని, అతడి నమ్మకం. అతడి తండ్రి గోవిందయ్య, 'ఒరే! ముసలివాడి నైన నాకే ఇంత చాదస్తం లేదు. నీకెందుకురా!' అనేవాడు.

ఒకసారి పెంచలయ్యకు పట్టంలో, ఒక ముఖ్యమైన పని పడింది. సరిగ్గా బయలుదేరుతుండగా అతడి కొడుకైన గోపాలం-- పదకొండేళ్లవాడు తుమ్మాడు.

పెంచలయ్య వాణ్ణి కొరకొర చూస్తూ, 'సరిగ్గా సమయానికే తుమ్మాలా, వెధవా?' అన్నాడు.

'తుమ్ము వచ్చింది, తుమ్మాను. నేను తుమ్మితే, నువ్వు ఆగడం దేనికి?' అని అడిగాడు గోపాలం అమాయకంగా.

'తుమ్ము అనర్ధదాయకం. తుమ్మిన వెంటనే పని మొదలుపెడితే, అది సఫలం కాదు,' అన్నాడు పెంచలయ్య.

'మరి ఇదే సమయానికి మన ఊళ్లో బోలెడంత మంది తుమ్ముతూ ఉండవచ్చు కదా! అవి లెక్కలోకి రావా?' అన్నాడు గోపాలం.

పెంచలయ్య విసుక్కుని 'అవన్నీ లెక్కలోకి తీసుకుంటే పనులు సాగవు. మనకు వినిపించే తుమ్ములే మనకు లెక్క,' అన్నాడు.

గోపాలం నవ్వి, 'అయితే, తాతయ్య చాలా అదృష్టవంతుడన్న మాట!' అన్నాడు.

'అదేమిటి?' అన్నాడు పెంచలయ్య ఆశ్చర్యపడి.

దానికి గోపాలం, 'అవును మరి! తాతయ్యకు బ్రహ్మచెవుడు గదా! ఎవరి తుమ్ములూ విన బడవు. ఏ బాదరబందీ లేకుండా స్వేచ్ఛగా తన పనులు తాను చేసుకుంటున్నాడు. నీకు స్వేచ్ఛ లేదు! కేవలం ఒక తుమ్ము నిన్ను కట్టిపారేయగలదు,' అన్నాడు.

పెంచలయ్యకు ఈ మాటలు చురకల్లాగ తగిలాయి. ఆ తర్వాత అతడు తుమ్ములను పట్టించుకోవడం మానేశాడు.

- వక్కలంక కిషోర్