రామాపురంలో రంగయ్య శెట్టి అనే వ్యాపారి ఉండేవాడు. అతడు ఆ గ్రామంలో గొప్ప పిసినిగొట్టుగా పేరు పొందాడు. రోజూ రెండు పూటలా భోజనం చేస్తే డబ్బు ఖర్చవుతుందని, ఒక్కపూట మాత్రమే భోజనం చేసేవాడు. రంగయ్య శెట్టికి ముగ్గురు కొడుకులు. భార్య చనిపోవడంవలన, పిల్లలను తనే పెంచి పెద్ద చేశాడు.

కొన్నాళ్లు గడిచాయి. రంగయ్య శెట్టి అనారోగ్యంతో మంచం పట్టాడు. మరణం దగ్గరవుతున్న కొద్దీ ఇనప్పెట్టి తాళం చెవులు ముగ్గురు కొడుకులలో ఎవరికి ఇవ్వాలా అని దిగులు చెందసాగాడు. ఒకనాడు ముగ్గురు కొడుకులను దగ్గిరకు పిలిచి చెప్పాడు.

‘నాయనలారా! నాకు అవసానకాలం దగ్గరపడింది. వ్యాపారం చేయడం కత్తిమీద సాము లాంటిది. నలుగురితో మంచిగా ఉంటూనే వ్యాపారాన్ని అభివృద్ధి చేసుకోవాలి. కాబట్టే అవాం తరాలు ఎదురయినా దైర్యంతో తెలివిగా వ్యాపారం చేయగలవాడికి, మన ఇంటి తాళాలు ఇవ్వాలనుకుంటున్నాను. మీ అభిప్రాయం ఏమిటి?’ అని ప్రశ్నించాడు హీనస్వరంతో.

దానికి సమాధానంగా పెద్దకొడుకు, ‘దాన్ని గురించి ఇప్పుడే ఆలోచించడం ఎందుకు తర్వాత చూద్దాంలే నాన్నా!’ అన్నాడు. రెండోవాడు మాత్రం ‘ఆస్తిని ఒక్కరికే అప్పగించడం ఎందుకు? ముగ్గురం సమానంగా పంచుకుంటే సరిపోతుంది,’ అని తన అభిప్రాయం చెప్పాడు.

మూడవ కుమారుడు మౌనంగా ఉండటం చూసిన రంగయ్య శెట్టి, ‘నువ్వేమంటావు చిన్నా?’ అనడిగాడు. ‘మరేం లేదు నాన్నా! నీవు జబ్బున పడ్డావు. కీడెంచి మేలెంచమన్నారు గదా పెద్దలు. నువ్వు హఠాత్తుగా చనిపోతే కట్టెలు, కర్మకాండలకు అవసరమయిన సామగ్రి ఎక్కడి నుండి తెస్తే లాభసాయికి ఉంటుందా అని ఆలోచిస్తున్నాను,’ అన్నాడు చిన్న కొడుకు.

రంగయ్య శెట్టి ముఖంలో కాంతి పొడసూపింది. ‘అమ్మయ్య! ఇప్పటికి నా మనస్సు శాంతించింది,’ అంటూ తాళం చేతులు మూడవ కుమారుడి చేతిలో పెట్టి తృప్తిగా కన్ను మూశాడు రంగయ్య శెట్టి.

- ఎ.ఎల్. సువర్ణల