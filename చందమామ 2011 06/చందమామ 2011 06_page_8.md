రామచంద్రాపురం గ్రామాధికారి రాఘవయ్య. ఆ ఊళ్లోనేశంకరం అనే వార్తాహరుడు ఉండేవాడు. పాలనాపరమైన ఉత్తరాలు, నివేదికలు రాజధానికి చేరవేయడానికి, అక్కడి నుండి ప్రత్యుత్తరాలు, ఉత్తర్వులు అందుకోవడానికి శంకరం రాఘవయ్యకు సహాయ పడేవాడు.

కానీ, శంకరానికి ఓ దురలవాటు ఉండేది. అదేమిటంటే- లేఖల్ని మార్గమధ్యం లోనే తెరిచి చదివి, మళ్లీ యధాప్రకారం ఎవ్వరికీ అనుమానం రాని విధంగా మడతపెట్టి తీసుకెళ్తుండేవాడు. శంకరం దురలవాటుని గమనించినా సరైన అధారం లేక, అతన్నేమీ అనలేకపోయేవాడు రాఘవయ్య.

శంకరానికి సరైన గుణపాఠం నేర్పదలిచిన రాఘవయ్య ఒకరోజు అతని ప్రవర్తనను వివరిస్తూ, అతనికి 'తగిన శిక్ష విధించాల్సింది'గా ఒక లేఖరాశాడు. ఆ లేఖని శంకరం చేతికిచ్చి రాజధానికెళ్లి కొత్వాలుకి అందజేస్తే తగు రీతిలో సత్కరిస్తారని చెప్పి పంపాడు.

అలవాటు ప్రకారం దారిలో లేఖ విప్పి చదివిన శంకరానికి ముచ్చెమటలు పట్టాయి. లేఖ తీసుకెళ్లి కొత్వాలుకి ఇస్తే నిజం తెలిసి కొరడా దెబ్బల సత్కారం జరుగుతుంది. అలాగాక వెనుదిరిగి రాఘవయ్య దగ్గరికి వెళ్లినా అతని బండారం బయటపడటం ఖాయం. అతని పరిస్థితి ముందు నుయ్యి, వెనుక గొయ్యిలా మారింది.

కొత్వాలు కొరడా దెబ్బల కన్నా గ్రామాధికారి చీవాట్లే నయం అనుకుంటూ, రాఘవయ్యని క్షమించమని వేడుకునేందుకు వెనుదిరిగాడు శంకరం.

- మల్లారెడ్డి మురళీ మోహన్

Chandamama

June 2011 T