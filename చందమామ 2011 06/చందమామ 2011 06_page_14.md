‘మామయ్యను ఒకసారి కలుసుకో!’ అంది తండ్రితో. శివయ్య భార్యకూడా అదేమాట అన్నది. శివయ్యకు వాళ్ళిద్దరి మాటలు రుచించాయి. తనకూ, తన స్నేహితుడికీ మధ్య అంతరం పెరిగిపోయింది. డబ్బు అవసర పడినప్పుడు మాత్రమే తాను అతడిని కలిశాడు. డబ్బు తీసుకున్న తర్వాత తనలో అర్థం కాని భావన ఏదో మొదలయ్యింది. అరమరికలు లేని స్నేహం తిరిగి కావాలని పించింది. అప్పటికప్పుడు మాధవుడి ఇంటికి బయలు దేరాడు శివయ్య.

అతడికి దారిలోనే మాధవుడి ఇంటిపని వాడు కనిపించాడు. అతడు గుర్రపు బగ్గీ మీద శివయ్య ఇంటికే బయల్దేరాడు. శివయ్యను వెంటపెట్టుకుని రమ్మని మాధవుడు పంపించాడు. శివయ్య ఆశ్చర్యపడి అతడి వెంట మాధవుడి భవంతి చేరుకున్నాడు. శివయ్య చేరిన సమయానికి భవంతి ఎంతో సందడిగా ఉంది. తన బంధుమిత్రులనుండి బయట పడి మాధవుడు అతడికి ఎదురు వచ్చితోడ్కోని లోపలికి తీసుకుపోయాడు.

మాధవుడి ఇంటికి పోయేసరికి పెళ్లిసం బంధం వచ్చింది. సమావేశంలో శివయ్యను ముఖ్య అతిథిగా కూర్చుండ బెట్టి అతడి గురించి ఘనంగా చెప్పాడు. మాధవుడి కూతురికి పెళ్ళి సంబంధం నిశ్చయమయింది. శివయ్య ఆ వ్యవహారం తేలేవరకూ అక్కడే ఉండి గుర్రపు బగ్గీ మీద ఇల్లు చేరాడు.

శివయ్యను అతడి భార్య వివరాలు అడిగింది. శివయ్య తన స్నేహితుడి ఇంట జరిగిన విశేషాల గురించి చెప్పబోతుండగా, గుమ్మంలో మరో గుర్రపు బగ్గీ ఆగింది. బగ్గీలోంచి మాధవుడూ, అతడి భార్య దిగారు.

శివయ్యదంపతులకు మతులు పోయాయి. మాధవ దంపతులు వారి యింట్లో సుఖాసీ నులయ్యారు, ‘బావా మా వాడూ, ప్రతిమ ఒకరంటే ఒకరు ఇష్టపడుతున్నారు. ప్రతిమ ఆత్మాభిమానం కల అమ్మాయి. అంతస్తుల తేడాని వూహించుకుని మావాడికి దూరంగా ఉంటూ వచ్చింది. ఈ సంగతి మీరు గమనించే వుంటారు,’ అన్నాడు మాధవుడు. శివయ్య దంపతులు తలూపారు.

‘బావా, ఇప్పుడు నేనే చొరవతీసుకుని కోరుతున్నాను. మీ ప్రతిమను మా ఇంటి కోడలిని చేయండి!’ అంటూ నిశ్చితార్థం ఏర్పాట్లు మొదలు పెట్టాడు మాధవుడు.

శివయ్యకు తాను చూస్తోంది కలో నిజమో అర్థం కాలేదు. మాధవుడి చేతులను తన కళ్ళుకద్దుకున్నాడు. ప్రతిమ సిగ్గుల మొగ్గయి ప్రక్కకు తప్పుకుంది.