నిన్ను ఎదిరించలేను. తారతమ్యం తెలుసుకోకుండా దుడుంగుమని గాలం వేసే వాణ్ణికాను నేను. ఇంతకూ నీతో యుద్ధం చేస్తూ కూచోటానికి నాకు తీరిక లేదు. ఏమీ అంటే-- అనేకమంది మునులు నా సాన్నిధ్యాన్ని చేరి నన్ను ఆనందింప జేస్తూఉంటారు. వారు శాంతిప్రియులు. వారికి ఇటువంటి యుద్ధాలు గిట్టవు.' అన్నాడు.

అప్పుడు దుందుభి 'ఏమిటయ్యాహిమవంతుడా! నీళ్లు నములుతావేం? ఇప్పుడు నేను ఎవరో ఒక వీరుణ్ణి-- యుద్ధంలో జయించిగాని ఇంటికి వెళ్లను,' అని భీష్మించాడు.

వాని ఉత్సాహం గమనించిన హిమవంతుడు, 'ఓయి వీరుడా! వానర చక్రవర్తి ఐనటువంటి వాలిని ఎరుగుదువు కదా? అతనికి సాటి వీరులు ముల్లోకాలలోనూ లేరు. నీవు పోయి అతన్ని పిలిచావంటే నీ సరదా తీరుతుంది.' అనేసరికి, 'సరే నాయనా! నీవు యుద్ధం చేయకపోతే పోయావ్. మరొకణ్ణి చూపించావు. అదే పదివేలు,' అని సంతోషిస్తూ, దుందుభి వాలి ఉండే కిష్కింధపురి చేరుకున్నాడు.

దుందుభి అక్కడికి చేరుకునేసరికి అర్ధరాత్రి కావటం చేత వాలి మంచి గాఢ నిద్రలో ఉన్నాడు. ఉరుములవంటి అరుపులతో దుందుభి అల్లరి చేయగా వాలికి మెలకువ వచ్చి, 'ఓయి దుందుభీ!

నీ సంగతి నాకు తెలుసు. అర్ధరాత్రి వేళ వచ్చి ఎందుకిట్లా బొబ్బలు పెడతావు? పోపో. ప్రథమ తప్పిదంగా నిన్ను క్షమించి విడిచి పెడుతున్నాను,’ అన్నాడు.

దుందుభి నవ్వుతూ, 'నీవు నన్ను ప్రథమ తప్పిదంగా విడిచి పెట్టనక్కర లేదు. నిన్ను యుద్ధంలో జయించటానికే ఇప్పుడు నేను వచ్చాను. కనుక, నీకిదే ఆఖరు రాత్రి. ఈ రాత్రి అంతఃపురంలో హాయిగా నిద్రించి, రేపటి రోజున నాతో పోరు సల్పటానికి సిద్ధంగా ఉండవల సింది. మళ్లీ పాద్దున్నే వస్తాను.' అంటూ గర్జించి వెళ్లిపోయాడు.

ఉదయాన్నే వచ్చి దుందుభి మళ్లీ సింహనాదం చేశాడు. అప్పుడు వాలి