మహా మూర్ఖుడు!

అడవిలో కట్టెలు కొట్టేవాడొకడు, మిట్టమధ్యాహ్నం వేళ ఏటిలో నీళ్లు తాగి తిరిగి వస్తుండగా, ఇసుకలో ఏదో మెరుస్తూ కనిపించింది. వాడు దాన్ని పైకి తీసి పరీక్షగా చూడసాగాడు.

అంతలో ఆ దారినపోతున్న వజ్రాలవ్యాపారి ఒకడు వాణ్ణి సమీపించి, ‘ఏమిటలా వింతగా చూస్తున్నావు? అది గాజురాయి! ఇరవై రూపాయలిస్తాను, నాకివ్వు,’ అన్నాడు.

ఇది విన్న కట్టెలు కొట్టేవాడు, అదేదో ఖరీదైన రాయి అయి ఉంటుందనుకుని, ‘ముప్పయి రూపాయలివ్వండి, ఇస్తాను,’ అన్నాడు. ‘ఆ రాయి పదిరూపాయలకన్న ఎక్కువ చెయ్యదు. సరే, ఏదో పేదవాడివి సాయపడాలనుకుంటున్నాను. పాతిక రూపాయలిస్తాను.’ అన్నాడు వజ్రాల వ్యాపారి.

‘ముప్పయి రూపాయలకు తక్కువయితే ఇవ్వను,’ అన్నాడు కట్టెలు కొట్టేవాడు మొండిగా.

వజ్రాల వ్యాపారి కొంచెం సేపు ఆలోచించాడు. ఈ అడవిలో దాన్ని కొనేందుకు ఎవడూ రాడని అతడికి తోచింది. ఆ కారణంగా వ్యాపారి, కట్టెలు కొట్టేవాడితో, ‘మరీ అంత దురాశకు పోకు! నేను ఈ పక్క గ్రామానికి వెళ్లి గంటలో తిరిగివస్తాను. పాతికరూపాయల కంటే నీకు చిల్లిగవ్వ ఇచ్చేది లేదు,’ అంటూ వెళ్ళిపోయాడు.

ఆ తర్వాత గంటసేపటిలో తిరిగివచ్చిన వజ్రాల వ్యాపారి, కట్టెలు కొట్టేవాడితో, ‘ఆలోచించుకున్నావా? ఆ పాతికా ఇస్తాను, ఆ రాయి ఇచ్చెయ్యి,’ అన్నాడు.

‘ఇంకెక్కడి రాయి! ఇంతకు ముందే మరొకరికి నూరు వరహాలకు అమ్మేశాను,’ అన్నాడు కట్టెలు కొట్టేవాడు.

వజ్రాల వ్యాపారి అదిరిపడి, ‘నువ్వు మూర్ఖుడివి! అది గాజురాయి కాదు. దాదాపు పదివేల వరహాల విలువ చేసే వజ్రం!’ అన్నాడు.

అందుకు కట్టెలు కొట్టేవాడు, ‘నాకు దాని విలువ తెలియదు. కానీ దాని విలువ తెలిసీ అదనంగా అయిదు రూపాయలు ఇవ్వడానికి ఇష్టపడని నువ్వు, మహామూర్ఖుడివి!’ అన్నాడు. - ప్రేమ్ కుమార్