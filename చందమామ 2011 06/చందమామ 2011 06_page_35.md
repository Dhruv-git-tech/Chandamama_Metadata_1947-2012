కలిగింది. 'ఐనా, ఈ మాటలు ఎంత వరకు నిజమో చూదాం,' అని ఆలోచించి, వాడు అత్రంతో ఒక్క పరుగున ఇల్లు చేరుకున్నాడు. తలుపు తెరిచి చూడగా, ఏడు గోతాలూ ప్రత్యక్షంగా కనబడినై.

గబగబలాడుతూ మంగలి ఆ గోతాలు ఒక్కొక్కటే విప్పి చూడసాగాడు. వరసగా ఆరు గోతాలనిండుగా మిలమిలమెరుస్తూ వరహాలున్నై. ఏడవగోతం విప్పి చూచాడు. కాని అందులో ఏవీ లేవు. ఒక్క చీటీ మాత్రం ఉంది.

ఆ చీటీ మీద ఈవిధంగా రాసి ఉంది. 'ఈ ఏడవగోతం నింపటం నీవంతు. అది నింపగలిగితేనే నేను నీకు ఇచ్చిన

మిగతా ఆరు గోతాల వరహాలూ నీకు దక్కుతై. అది గనక నింపలేకపోయా వంటే ఈ ఆరు గోతాలూ నీకు ఏవిధంగా వచ్చాయో అదేవిధంగా మాయమవుతాయి.'

ఈ చీటీ కంటబడే సరికి, ఎలా అయినా శ్రమపడి ఆ ఏడవగోతం కూడా పూర్తి చేయాలి అని తీవ్రమైన కాంక్షపట్టుకుంది మంగలికి.

ఒకగోతం నిండుగా వజ్రాలు నింపాలీ అంటే అంత తేలికగా అయ్యేపనా? కాని, మంగలికి మాత్రం తను కడుపు మాడ్చుకుని అయినా సరే, ఆ గోతం నింపి, ఆ ఆరుగోతాల వరహాలూ పోకుండా నిలవచేసుకోవాలని దురాశ కలిగింది.

మొట్టమొదట అతను, తన ఇంట్లో ఉన్న వెండి, బంగారు నగలన్నిటినీ అమ్మివేసి వాటిని వరహాలుగా మార్చి, ఏడవగోతంలో పోశాడు.

కాని వరహాలు గోతంలో ఒక మూలకి కూడా చాలలేదు.

ఇది పని కాదని చెప్పి, తను కడుపు నిండా తిండి తినడం మానుకున్నాడు. కడుపు మాడ్చుకుని అయినా సరే ఆ గోతం కూడా వరహాలతో నింపాలని అతని ఉద్దేశం. కాని నెలలతరబడి వాడు అలా కడుపుమాడ్చుకుని ధనం కూడబెట్టినా అది నిండలేదు.