‘అలా అయితే ఒక్క వేటుకు మోకు నరకండి. ఆ నీచుడు కింది లోయలో రాళ్ళ మీద పడి తల పగిలి చస్తాడు,’ అన్నాడు బడేచెంచు ఆ సమయానికి అక్కడకి వచ్చి.

‘చెంచూ! తొందరపడి అలాంటి బుద్ధి తక్కువ పని చేసేవు. అలా మోకు నరికితే చచ్చేది ఒక్క పూజారి కాదు. అతడి వెంట నాగుమల్లి కూడా ఉన్నది,’ అన్నాడు శిఖి ముఖి.

అతడు ఇలా అనేంతలో చెంచుల్లో కొందరు తమ చేతుల్లో ఉన్న కాగడాలను లోయలోకి విసిరారు. వాటి వెలుగులో మోకు సాయంతో కిందికి దిగిపోతున్న శిథిలాలయ పూజారీ, సవరభేరుండం, అతడి భుజాన వేలాడుతున్న చాపచుట్టా-అందరికీ కనిపించినై.

‘శిఖీ! ఇప్పుడేమిటి ఉపాయం? ఆ దుర్మార్గుడు నాగుమల్లితో కూడా మనకు కనిపించకుండా పారిపోయే ప్రమాదం ఉన్నది,’ అన్నాడు విక్రమకేసరి.

‘నేనూ మరో మోకు సాయంతో వాడి వెంట బడతాను. ఈ ఉన్నమోకు నలుగు రిని మోయలేకపోవచ్చు,’ అని శిఖిముఖి బడేచెంచుతో త్వరగా ఒకమోకు తెప్పించు,’ అని చెప్పాడు.

క్షణాల మీద చెంచులు ఒక మోకు తెచ్చారు. శిఖిముఖి దాని కొస నొకదాన్ని గండశిలకు కట్టించి, మిగతా దాన్ని లోయ లోకి జార్చి, దాని వెంట కిందికి దిగుతూ, ‘కాగడాలను పూజారీ వాళ్లకు తగలకుండా కొంచెం దూరంగా విసరండి,’ అన్నాడు.

చెంచులు విసరిన కాగడాల వెలుగులో శిథిలాలయ పూజారీ, సవర భేరుండం దాదాపు లోయ అడుగు భాగాన్ని చేరబో వటం శిఖిముఖికి కనిపించింది. వెంటనే అతడు మోకు వెంట సర్రుమంటూ వేగంగా లోయలోకి దిగసాగాడు.

- (ఇంకా ఉంది)