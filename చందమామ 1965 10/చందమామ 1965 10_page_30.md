కాలక్రమాన యుక్తవయస్కురా లయింది.
ఆమెకు కలిగిన ప్రపంచ జ్ఞాన మంతా
ఆమెను పెంచిన ముగ్గురు స్త్రీల ద్వారానే
కలిగింది. అందులో ఒకామె ఆమెకు విద్య
నేర్పింది, ఎన్నో కథలు చెప్పింది. ఆమె
ద్వారానే కాంచనప్రభ పాతకాలపు ప్రేమ
పురాణా లన్నీ విని, తాను ప్రసిద్ధ సౌందర్య
పతులతో పోల్చ దగిన మనిషి అయినట్టు
తెలుసుకున్నది.

“నేను ఎప్పుడూ ఈ ముసలి రాజునే చూస్తూ ఉంటాను. ఇప్పుడు ఎక్కడా అందమైన పురుషులు లేరా?” అని కాంచన ప్రభ తన గురువు నడిగింది. రాజు కాంచన ప్రభను త్వరలోనే పెళ్ళాడ నున్నాడని ఆ స్త్రీకి తెలుసును. అందుచేత ఆమెకు కాంచనప్రభ పైన జాలి కలిగింది.

“అందమైన పురుషులు లేకపోవటమేమిటి? రాజుగారు వచ్చే మార్గాన కనుమ వద్ద ఒక వీరయువకుడు కాపలా ఉంటాడు. అతను సవమన్మధుడే! అలాటి వాడు భర్త కావాలని ఏ కన్య అయినా వెయ్యి దేవుళ్లకు మొక్కుకుంటుంది,” అన్నదామె.

కాంచనప్రభకు ఒక్క సారి ఒళ్ళు
ఝల్లుమన్నది. ఎలాగైనా ఆ వీరయువకుణ్ణి
ఒక్కసారి చూడాలని ఆమెలో బలమైన

కోరిక కలిగింది. ఒకనాటి సాయంకాలం,
రాజు వచ్చే వేళ దాటిపోయాక, ఒక ముతక
శాలువ ఒంటినిండా కప్పుకుని కనుమ
ద్వారం కేసి బయలుదేరింది.

కనుమ ద్వారం వద్ద కాపలా ఉండే
యువకుడు సాధారణ సైనికుడు కాడు.
అతని పేరు కేదా రుడు. అతని అన్న
లిద్దరూ రాజుగారి వద్ద దండనాథులే.
యోధుడుగా అత నింకా వారి స్థాయి
అందుకోలేదు గాని, అవకాశం దొరికితే తన
శౌర్య పరాక్రమాలు ప్రదర్శించటానికి సిద్ధం
గానే ఉన్నాడు. అతని వయస్సు కూడా
చాలా తక్కువ; ఇరవై యేళ్ళు.