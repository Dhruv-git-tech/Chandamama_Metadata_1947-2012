దీపావళి సంచిక మమ్మల్ని ఎంతగానో ఆకట్టుకుంది. 'ఎవరికి తగినట్లు వారికి' చిన్న కథ నీతిదాయకంగా ఉంది. మిగతా ఆణిముత్యాల్లాంటి కథలన్నీ చాలా బాగున్నాయి. 'చంద మామతో నా జ్ఞాపకాలు' పాత మధురిమలను రుచిచూపిస్తున్నాయి. పంచతంత్ర కథలు, శిథిలాలయం కొత్త మలుపులతో కొనసాగుతున్నాయి. దయచేసి మా కోరిక మన్నించి కొత్త సంవత్సరం కానుకగా పై వాటిని కొనసాగించండి.

- బిక్కనూరు రాజేశ్వర, పాన్కల, ఆదిలాబాద్

ఆరునెలల క్రితం కాళహస్తిలో ఉండే మా తమ్ముళ్లపిల్లలకోసం చందమామ పత్రికకు చందా కట్టాము. పిల్లల గొడవ ఏ ఇంట్లో అయినా ఉండేదే. కాని, ఇప్పుడు మాకో కొత్త సమస్య వచ్చింది. మా అబ్బాయి జ్యోతిరాదిత్య పేరుతో చందమామ వస్తుంది. దానికోసం ఇంట్లో పిల్లల మధ్య ఎంత పోటీ అంటే ముందుగా చందమామ ఎవరు తీసుకోవాలి, చదవాలి అని ఒకటే గొడవ. ఎవరో ఒకరు తీసుకుని చదివి తర్వాత మరొకరికి ఇవ్వండిరా అంటే ఎవరూ వినరు. మా పాప గొడవ మరీ ఎక్కువైంది. 'చందమామ జ్యోతరాదిత్య పేరుతో కాదు జ్యోత్స్ప పేరుతో రావాలి' అని యాగీ చేస్తుంటుంది. తన పేరుతో అయితే పోస్ట్ వస్తూనే రాణీలాగా దబాయించి మరీ తీసుకోవచ్చు కదా అని తన ఆలోచన. దీంతో పిల్లల బాధపడలేక ఒకే ఇంటికి మరో చందమామ కూడా తెప్పించుకోవాలని అనుకుంటున్నాము. నావిషయానికి వస్తే 'ఈ వయసులో కూడా చందమామ చదువుతున్నావా' అని ఎవరైనా అడిగితే కోపం తన్నుకొస్తుంది. నా చందమామ నేను చదువుకుంటే వీళ్లకెందుకో ఇంత ఉలుకు అనిపిస్తుంటుంది.

- జ్ఞానప్రసూన, టీచర్, రేణిగుంట

1968-69 నాటి బొమ్మలతో 'కృష్ణావతారం' సీరియల్ తిరిగి ప్రచురించగలరు. అలాగే చిత్రా, శంకర బొమ్మలతో ఉన్న 'అరేబియా కథలు' తిరిగి ప్రచురించగలరని ప్రార్థన. పత్రిక ధరను కాస్తపెంచి, చివర వేస్తున్న పేజీలు తగ్గించి సైజు అడ్డంగా కొంచెం పెంచగలరని మనవి.

- సునీత, ఆర్టిస్ట్, హైదరాబాద్

మేము ప్రతినెలా చందమామ మాసపత్రిక చదువుతున్నాము. కథలు, ఆ కథలకు వేస్తున్న బొమ్మలు చాలా బాగున్నాయి. పంచతంత్ర కథలు, బేతాళ కథలు మమ్మల్ని ఎంతో ఆసక్తిగా చదివిస్తున్నాయి. కథలు చదివేందుకు ప్రతినెలా చందమామ కోసం ఎదురు చూస్తున్నాము. చందమామ నవంబర్ సంచికలోని అన్ని కథలు చాలా ఆసక్తికరంగా ఉన్నాయి. మన దేశ భాషలు నేర్చుకుందాం, శీర్షిక ద్వారా దేశంలోని వివిధ భాషల గురించి కొద్దిగానైనా తెలుసుకు నేందుకు ఎంతగానో ఉపయోగపడుతోంది. చందమామ లోకజ్ఞానం క్విజ్ ఎన్నో తెలియని విషయాలు తెలుసుకునేందుకు ఉపయోగపడుతోంది. మంచి శీర్షికలు అందిస్తున్న చందమామ సంపాదకవర్గానికి కృతజ్ఞతలు.

- తాతా భ్యుత్థీ/తాతా అనీష్ కుమార, బ్రాడీపీట, గుంటూరు