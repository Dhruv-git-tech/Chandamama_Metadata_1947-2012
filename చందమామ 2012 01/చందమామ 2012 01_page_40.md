దుకాణం మూసి తండ్రికొడుకులిద్దరూ ఇంటికి వచ్చారు. ఎదురుగా సుబ్బరాజు భార్య సుమతి వచ్చి 'కొబ్బరి కాయలు తెచ్చారా? దిష్టిపూజ చేయాలి!' అంటూ ఆతృతగా అడిగింది.

‘కాయలన్నీ అమ్ముడుపోయాయి. లాభం రెండు వేల వరహాలు మాత్రం తెచ్చాను,’ నవ్వుకుంటూ చెప్పాడు సుబ్బరాజు. ‘లాభం సంగతి దేవుడెరుగు. మీరు చల్లగా ఉంటే అదే నాకు పదివేలు’ అంటూ తాయెత్తును సుబ్బరాజు చేతికి కట్టింది సుమతి. ‘ఈ తాయెత్తు ఎక్కడిది?’ అడి గాడు సుబ్బరాజు.

‘మీకు తెలియదా? గ్రహదోషఫలితంగా ఇంటి యజమానికి ప్రమాదం కలుగుతుందని ఊరు ఊరంతా చెప్పుకుంటున్నారు. మన అదృష్టం బాగుండి ఒక జ్యోతిష్కుడు ఇంటికి వచ్చాడు. పదివేల వరహాలు ఇచ్చి ఈ తాయెత్తు కొన్నాను. దీని వలన మీకు ఎటువంటి ప్రమాదం ఉండదని చెప్పాడు,’ అంది సుమతి.

సుబ్బరాజు కోపంతో ఊగిపోయాడు. ‘తాయెత్తు ఎవరు కొనమన్నారు? అవన్నీ ఒట్టి మూఢనమ్మకాలే. తాయెత్తు గురించి అంత డబ్బు ఎందుకు తగలేశావు?’ అంటూ భార్యపై విరుచుకు పడ్డాడు.

‘నాన్నగారూ! ఇందులో అమ్మ తప్ప లేదు. మూఢనమ్మకాలను ఆచరించడం ఎంత తప్పో ప్రోత్సహించడం కూడా అంతే తప్పు. మీరు చిట్కా పేరున లేవదీసిన పుకారు రెండువేల వరహాలు లాభం తెచ్చి పెట్టింది. అదే పుకారును అవకాశంగా మలచుకుని జ్యోతిష్కుడు అమ్మదగ్గర పదివేల వరహాలు తీసుకుని తాయెత్తును అంటకట్టాడు. మీ పుకారే లేకపోతే పదివేల వరహాలు నష్టం వచ్చేది కాదు,’ అంటూ తండ్రిని నిలదీశాడు సోమరాజు.

‘ఈ పుకారు లేవదీసింది తమరా?’ అంటూ కోపంగా చూసింది సుమతి.

తను స్వార్థం కోసం చేసిన పని తప్పని రుజువైనందుకు సిగ్గుతో తలదించుకు న్నాడు. సుబ్బరాజు.

Chandamama

January 2012 T