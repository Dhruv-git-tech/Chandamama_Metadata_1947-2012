# అట్టుమీద బొమ్మ

## బృందావనానికి గోపుల వలస

ఈ చిత్రం 1949 జూలై చందమామ సంచికలోనిది. చందమామ అలనాటి ప్రియతమ చిత్రకారులు ఎంటీవీ ఆచార్య గారు కృష్ణావతారం ధారావాహికలో భాగంగా ఈ బొమ్మను గీశారు. హిందూ పురాణాలలో కృష్ణావతారం ఒక రమణీయ గాథ. ఎన్ని సార్లు విన్నా, చదివినా మరపు రాని, మర్చిపోలేని కమనీయ గాథల్లో ఇది ఒకటి.

గోకులంలో బాలకృష్ణుని బతుకు దినదిన గండమయి పోయింది. కృష్ణుని చంపటానికి కంసుడు ఎన్ని ఎత్తులైనా వేస్తూనే ఉన్నాడు. కంసుని ఆజ్ఞప్రకారం మాయ పూతనతన విషపు పాలిచ్చి కృష్ణుని చంపటానికి ప్రయత్నించింది. ఎత్తుకంటా ఎగురవేసుకు పోయి, కృష్ణుని చంపబోయింది. బండి రూపంలో వచ్చి, శకటాసురుడు కృష్ణుని చంపటానికి యత్నించాడు. ఎత్తుకంటా ఎగురవేసుకపోయి, కృష్ణుని చంపుదామని తృణావర్తుడు వాయురూపం దాల్చాడు.

ఇన్ని గండాలు చుట్టుకున్నప్పటికీ, ఆ విష్ణుమూర్తి దయవల్లనే అవన్నీ తొలగిపోతూ వచ్చాయి. కాని, ఇలా భయంతో ఎన్నాళ్లు బతకటం? ఈ ప్రశ్నను ఊరి పెద్దలంతా కలిసి ఆలోచించారు. అందులో ఒక బుద్ధిమంతుడు--

‘అబ్బాయిలూ! ఈ ఊరిలో మన కష్టాలు గట్టెక్కే దారి కనబడదు. స్థలం మార్చినట్లయితే మేలు కలుగుతుందని శాస్త్రజ్ఞులు చెబుతున్నారు. ఇక్కడికి కొద్దిదూరంలో, బృందావనం అనే ప్రదేశం ఉన్నది. ఆ కొండలూ, నదులూ, పచ్చిక బయళ్లూ కనుపండువుగా ఉంటాయి. పైగా, మన పశువులకు కావలసినన్ని గోభూములున్నాయి. అన్ని సదుపాయాలూ గల బృందావనం వాసయోగ్యమైందనీ, మనకు క్షేమకరమైందనీ నా ఉద్దేశం,’ అని చెప్పాడు.

ఈ ఉపాయం విని అందరూ భేష్! భేష్!! అని పొంగిపోయారు. ఆ వెంటనే గోకులంలో ఉండే బళ్లన్నీ సిద్ధమైనాయి. పిల్లలూ వృద్ధులూ, ఆడవాళ్లూ బళ్లెక్కారు. మరికొన్ని బళ్ళల్లో సామానులు నింపారు. భజనలతో భాజా భజంత్రీలతో, హరినామస్మరణ చేసుకుంటూ గోపులు, గోపికలతో సహా గోకుల ప్రజలు బృందావనానికి బయలు దేరారు.

ఈ 2012 జనవరి నెలతో మనం కూడా శుభప్రదమైన జీవితంపై కోటి ఆశలతో నూతన సంవత్సరంలోకి అడుగుపెడుతున్నాము. మా పాఠకులందరికీ ఈ సంవత్సరం శుభకరంగా ఉంటుందని ఆశిస్తున్నాము. ఫిబ్రవరిలో కూడా చందమామ దిగ్గజ చిత్రకారులు చిత్రించిన మరొక చిత్రం, కథతో కలుసుకుందాము. జై శ్రీకృష్ణ.

- సామ్యా భరద్వాజ్