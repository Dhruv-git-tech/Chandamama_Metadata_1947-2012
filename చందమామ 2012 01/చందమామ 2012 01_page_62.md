ఒకానొక దేశపు రాజుగారికి పెద్ద జబ్బు చేసింది. తను జబ్బు నుంచి బతికి బయట
పడితే, నగరంలోని సన్యాసులందరికీ, ఒక్కొక్కరికి ఒక బంగారు నాణెం చొప్పున
ధర్మం చేస్తానని ఆయన మొక్కుకున్నాడు. తరవాత కొద్ది రోజులకే ఆయనకు
వ్యాధి నిమ్మళించి, ఆరోగ్యం చికికింది. ఆయన తన సేవకుల్లో నమ్మకస్థుడైన
వాణ్ణొకణ్ణి పిలిచి, వాడికి అయిదువేల బంగారు నాణాలున్న సంచిని ఇచ్చి, “ఒరే,
నువ్వు నగరంలోకి పోయి, కనబడ్డ ప్రతిసన్యాసికి ఒక్కోనాణెం చొప్పున ధర్మం
ఇచ్చిరా,” అన్నాడు.

నౌకరు నగరంలో సాయంకాలం దాకా తిరిగి, రాజుగారి వద్దకు వచ్చి, బంగారు నాణాలున్న సంచిని ఆయనముందు పెడుతూ, “మహారాజా! నగరం అంతా గాలించాను. ఒక్కగొనొక్క సన్యాసి అయినా కంటబడలేదు!” అన్నాడు.

నౌకరు అన్న మాటలు వింటూనే రాజుగారికి ఎక్కడలేని కోపం వచ్చింది.
ఆయన గద్దిస్తూ, “ఏమిరా నీ పొగరు! ఇంత మహానగరంలో నీకు సన్యాసే
కనిపించలేదా? నగరంలో నాలుగైదువేలమంది సన్యాసులున్నట్లు నేను విన్నాను.”
అన్నాడు.

అందుకు నౌకరు వినయంగా, “క్షమించండి, మహారాజా! సన్యాసి అయిన
వాడు డబ్బు పుచ్చుకోడు, డబ్బు పుచ్చుకునేవాడు సన్యాసి కాడు,’ అన్నాడు.