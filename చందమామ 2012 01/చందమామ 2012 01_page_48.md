సన్యాసిని చంపటానికి పోతున్నాను. ఈ సన్యాసి ఈ ఊరికి వచ్చింది మొదలు జనం మంచిగా ఉంటున్నారు. అందు చేత వ్యాపారం బొత్తిగా అడుగంటు తోంది. ఊళ్లో అన్యాయాలూ, అక్రమాలూ, దౌర్జన్యాలూ ఏ మాత్రం లేకుండాపోయాయి. అందుచేత ఈ సన్యాసిని చంపి ఊరిమీద మళ్లీ నా పెత్తనం సాగించుకుంటాను. నీ ప్రయాణం ఎందాకా?’ అని అడిగాడు.

‘నా వృత్తి దొంగతనం. నేనూ ఆ సన్యాసి కుటీరానికే పోతున్నాను. కాని నా ఉద్దేశం సన్యాసిని చంపటం కాదు. ఆ సన్యాసికొక భక్తుడు పాడిగేదె నొక దానిని ఇచ్చాడు. దానిని దొంగిలించబో తున్నాను,’ అన్నాడు దొంగ.

భూతమూ దొంగా సన్యాసికి హాని చేద్దామని ఒకేచోటికి పోతున్నారు గనుక, వారికి సఖ్యాంకుదిరింది. స్నేహితుల్లాగా చేతులు కలుపుకుని వారు అర్ధరాత్రి వేళ సన్యాసి కుటీరం చేరారు. ఎక్కడా చడీచప్పుడూ లేదు. సన్యాసి కుటీరంలో పల నిద్రపోతున్నాడు. దొంగ తనలో తాను ఈవిధంగా ఆలోచించుకున్నాడు.

‘ముందుగా ఈ భూతం సన్యాసిని చంపబోయే పక్షంలో సన్యాసి అరిచి అల్లరి చేసినట్లయితే నలుగురూ చస్తారు. ఆ తరవాత నేను గేదెను దొంగ లించడం సాధ్యపడదు. అందుచేత నేనే ముందు నా పని ముగించుకోవడం మంచిది. తరువాత భూతం దాని చావు చస్తుంది. నాకేం!’