గనక, ఆయన నన్ను నగరంలో ఎక్కడ
ఉన్నా వేటాడుతాడు. ఈ ఆపద తప్పించు
కోవాలంటే ఒక టే మార్గం. నువుకూడా
నావెంట మా దేశానికి వచ్చెయ్యి. మా వాళ్లు
నిన్ను చూసితప్పక సంతోషిస్తారు!” అన్నాడు.

“నిన్ను వదిలి పెట్టనని నేను అదివరకే
నిశ్చయించుకున్నాను. నీవు ఎక్కడికి
పోయినా నేను నీ వెంట వస్తాను. దాన్ని
గురించి వేరే ఆలోచించవలిసిన పనిలేదు,”
అన్నది రాజకుమార్తె.

ఇద్దరూ గగన సౌధం వెలపలికి వచ్చి,
కొయ్యగుర్రంపైన ఎక్కికూచుని ఆకాశ
మార్గాన ప్రయాణమయారు.

వాళ్ళు ఎన్నో నదులూ, కొండలూ, అడ
వులూ దాటి ఒక ఎడారిమీదుగా ఎగిరిపోతూ
ఉండగా రాజకుమార్తె, “ఆరెరే, పెద్ద పార
పాటు జరిగిపోయింది. మనం మళ్లీ వెనక్కు
వెళ్ళాలి!” అన్నది.

“వెనక్కు వెళ్ళటం దేనికీ?” అన్నాడు
రాజకుమారుడు.

“నా చిన్నతనంలో మా ఆమ్మ నాకు
రెండు ఆభరణాలిచ్చింది. నేను పెద్దదా
న్నయి పెళ్ళాడే సమయంలో వాటిని నా
ఆత్తమామలకు కానుకలుగా ఇవ్వవలిసి
ఉంటుందని ఆవిడ నాతో చెప్పింది.
వాటిని తొందరలో మరిచిపోయి వచ్చేశాను.