ధర్మపురి రాజ్యాన్ని పాలించే నవీన చంద్రుడు సమర్థవంతమైన, తెలివైన పాలకునిగా పేరు తెచ్చుకున్నాడు. ఒక రోజు ఆయన కొలువులో, రాజ్యంలో రెండు ప్రాంతాలకు చెందిన విష్ణుకూటుడు, నైమిశ్యుడు అనే ప్రముఖులు, మా ప్రాంతం గొప్పదంటే మా ప్రాంతం గొప్పదని తీవ్రంగా వాదులాడుకుని మహారాజుని అభిప్రాయం అడిగేరు.

అంతా చూస్తున్న నవీన చంద్రుడు, సభలోకి రెండు రకాలైన తినుబండారాలు తెప్పించాడు. విష్ణుకూటునికి, నైమిశ్యుడికి చెరో రకం ఇచ్చి, తిని రుచి ఎలా ఉందో చెప్పమన్నాడు! ఇద్దరూ వాటిని తిని చాలా బావుంది అంటూ మెచ్చుకున్నారు.

మహారాజు, ఆరెండింటిలో ఏ తినుబండారం అధికరుచిగా ఉందో చెప్పండి, అని అడిగాడు. ఇద్దరూ తెల్లమొహాలు వేసి, “మాకు ఒక రకమే ఇచ్చారు. రెంటినీ రుచి చూడకుండా, ఏ తినుబండారం బావుందో, ఎలా చెప్పగలం ప్రభూ?” అన్నారు ఆశ్చర్యంగా.

ఆయన నవ్వి, “మీకు, మీ ప్రాంతం గురించి తప్ప, ఇతరుల ప్రాంతం గురించి, ఏం తెలీదని తెలుస్తూనే ఉంది. మిమ్మల్ని మీరు బలపర్చుకోవటం కోసం, ఇతరుల్ని విమర్శిస్తున్నారంతే, అందుకే తినుబండారాల్లో వీలుకాని స్వోత్కర్ష ప్రాంతాల్లో బయటపడింది. నిజానికి, ప్రతి ప్రాంతం ఏదో ఒక విధంగా గొప్పదే. అది తెలుసు కోవాలంటే, ఆ ప్రాంతాల్లో పర్యటించడమొక్కటే మార్గం! నేటినుంచి, మీరిరువురు, ఒకరి ప్రాంతాల్లో మరొకరు తిరిగిరండి. అప్పుడు, మీ మధ్య ఈ వాదనే రాదన్నది నా అభిప్రాయం!” అన్నాడు.

తమ తప్ప గ్రహించి విష్ణుకూటుడు, నైమిశ్యుడు సిగ్గుతో తలలు దించుకున్నారు. మహారాజు వితరణకు, తెలివికి సభికులు హర్షధ్వానాలు చేశారు.

– భీమవరపు పురుషోత్తం