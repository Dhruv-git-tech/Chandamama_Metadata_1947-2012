రామాపురం, విష్ణుపురం పక్కపక్కన ఉన్న ఊళ్లే అయినప్పటికీ, అవి రెండూ వేరు వేరు రాజ్యాలకు చెందినవి. ఆ ఊళ్లో సరిహద్దుల వద్ద, రెండు రాజ్యాల రాజోద్యోగులూ, వర్తకుల నుంచి సుంకాలు వసూలు చేస్తూండేవారు. రాజోద్యోగులు, సరుకులతో వచ్చిన బళ్లను లెక్క పెట్టి, బండికి ఐదు వరహాల చొప్పున సుంకం వసూలు చేసేవారు. ఒక వర్తకుడు, ఎక్కువ బళ్లమీద సరుకులు తెస్తే, ఐదు బళ్లలో ఒక బండిని సుంకం లేకుండా వదిలి పెట్టేవారు. ప్రధానుడు అనే వర్తకుడు, ఐదు బళ్లమీద సరుకులు వేసుకుని, విష్ణుపురం నుంచి రామాపురానికి బయలుదేరాడు. రామాపురం సరిహద్దుల వద్ద రాజభటులు బళ్ళను ఆపారు. ప్రధానుడి బళ్లముందు ఇంకా అనేక బళ్ళు, సుంకం కట్టడం కోసం నిలబడి ఉన్నాయి.

ప్రధానుడు తన సలహాదారైన చంద్రికుడితో, “వాళ్లంతా సుంకాలు చెల్లించి కదిలేసరికి, ఆలస్యమవుతుంది. నువ్వు వెళ్లి మన వంతు రాగానే, బళ్ళకు సుంకం చెల్లించిరా,” అని చంద్రికుడికి ఇరవై వరహాలు ఇచ్చాడు.

చంద్రికుడు వెళ్లి, పది నిమిషాలలో తిరిగి వచ్చి, ఇరవై వరహాలనూ ప్రధానుడికి ఇస్తూ “మన పని పూర్తయింది. మన బళ్లకు సుంకం కట్టనవసరం లేదు,” అన్నాడు.

ప్రధానుడు ఆశ్చర్యపోతూ, “మనవి ఐదు బళ్ళు కదా! వాళ్ళు ఒక్క బండికి కూడా సుంకం తీసుకోలేదా?” అని అడిగాడు.

చంద్రికుడు నవ్వుతూ, “మన ముందున్న వర్తకులందరికీ, ఒక్కొక్క బండి మాత్రమే ఉన్నది. నేను వాళ్లతో అందరం కలిసి, ఒకేసారి సుంకం చెల్లిస్తే, త్వరగా ఇక్కడినుంచి కదలవచ్చని చెప్పాను. వాళ్ళు సుంకం డబ్బులు నా చేతిలో పెట్టారు. అప్పుడు నేను రాజోద్యోగుల వద్దకు పోయి, మొత్తం ఇక్కడ ఉన్న బళ్లు మన ఐదు బళ్ళతో కలిపి ఇరవై ఐదని చెప్పాను. నియమానుసారం, రాజోద్యోగులు ఐదు బళ్లకు సుంకం తీసుకోలేదు,” అని చెప్పాడు.

చంద్రికుడిని ప్రధానుడు మెచ్చుకుని, అతడి వేతనాన్ని రెట్టింపు చేశాడు. - రాంబాబు