శిళ్ళంగేరి గ్రామంలో ఉండే ధర్మనందనుడు అనే పండితుడి భార్య తాయారమ్మపరమ పిసినారి. అయితే పైసా ఖర్చుకాకుండా ఎంతో పుణ్యం సంపాయించాలనే ఆశమాత్రం ఉండేది.

ఒకనాడు చీపురు కట్టలమ్మే ముసలిది, ఇంటి ముందుగా పోతుంటే, పిలిచి ఒక పాతచీరదాని ముందు వేసి, “ఎన్ని చీపురు కట్టలిస్తావు?” అని అడిగింది.

“రెండు,” అన్నది ముసలిది.

“ఏమిటీ? ఒక చీర ఇస్తుంటే, దానికి రెండు చీపురకట్టలిస్తావా సరి సరి! ఈ చీర ఏ పేదదానికైనా ధర్మం చేస్తే బోలెడు పుణ్యం వస్తుంది. రూపాయికెన్ని ఇస్తావు?” అని అడిగింది తాయారమ్మ.

“నాలుగు,” అన్నది ముసలిది.

తాయారమ్మే రూపాయిచ్చి, నాలుగు చీపురుకట్టలు తీసుకున్నది. ముసలిది అక్కణ్ణుంచి పోతూ చీర భుజాన వేసుకున్నది.

తాయారమ్మ అది చూసి కోపగించుకుని, “డబ్బుకు డబ్బూ, చీరా కూడా తీసుకుపోతున్నావా? ఏం నీ గడుసుతనం!” అన్నది.

ముసలిది చిన్నగా నవ్వి, “అమ్మగారూ, మీరు చాలా ధర్మాత్ములు. పేదదానినైన నాకు చీర ఇచ్చి బోలెడు పుణ్యం, డబ్బిచ్చి ఇంటికి అవసరం అయిన చీపురుకట్టలూ కొనుక్కున్నారు,” అన్నది.

తాయారమ్మ ఆశ్చర్యపోతూ, ముసలిదాని వంక చూడసాగింది. అక్కడే ఉన్న ధర్మనందనుడు “తాయారూ, ఆ ముసలావిడ, నీకెలాంటి గొప్ప ధర్మబోధ చేసిందో గ్రహించావా?” అన్నాడు నవ్వుతూ.

- కోలార్ కృష్ణ అయ్యర్