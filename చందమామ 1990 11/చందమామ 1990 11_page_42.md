అక్కడ రామయ్య కూతురు సరళకు కూడా, వెంకప్ప తెచ్చిన జరీచిరలు బాగా నచ్చినై. అతడు, ఆమెకు ఒక చీర ఇచ్చి. ''అమ్మాయిగారూ, దీనికి తగిన రవిక గుడ్డ వారం రోజుల్లో తెస్తాను. ఈలోగా తొందరపడి ఎవరిదగ్గిరా కొనకండి. ఈ చీరకు నప్పే రవికగుడ్డ మగ్గం మీద వున్నది,'' అని చెప్పాడు.

సరళ చీర డబ్బు ఇచ్చింది. వెంకప్ప స్వగ్రామం చేరాడు. రెండు వారాలు ఆగి, ధర్మయ్య చెప్పిన మీదట కమల, సరళల చీరలకు తగిన రవికగుడ్డలు తీసుకుని బయలుదేరాడు.

అతడుకమలవద్దకు వెళ్ళి, ''అమ్మాయి గారూ; మీరు కొన్న చీరకు తగిన రవిక గుడ్డ తెచ్చాను. చూడండి!'' అన్నాడు.

అయితే కమల, అతడితో, ''అక్కర్లేదులే, వెంకప్పా! రవికగుడ్డ మరొకరి దగ్గిర కొన్నాను,'' అన్నది.

వెంకప్ప సరేనని బయలుదేరి సరళ ఇంటికి వెళ్ళాడు. సరళ అతణ్ణి అంత దూరాన చూస్తూనే, ''రవికగుడ్డ తెచ్చి నట్టున్నావు. అవునా?'' అని అడిగింది.

''అవును, తెచ్చాను అమ్మాయిగారూ. కాస్త ఆలస్యం అయింది. మీరు మరొక చోట కొనుకోలేదు గదా?'' అని అడిగాడు వెంకప్ప.

సరళ నవ్వుతూ, ''ఇంత మతిమరుపు మనిషి వేమయ్యా. వెంకప్పా! చీరలోనే రవికగుడ్డ కూడా మఢ్ఢతవేసి వున్నది. నువ్వు వెళ్ళాక చీరమడతలన్నీ విప్పుతూంటే, రవికగుడ్డ కిందపడింది. ఇదుగో, చూడు!'' అంటూ గదిలోకి పోయి రవిక గుడ్డ తెచ్చి చూపించి, ''అ రోజున నీకు చీరఖరీదే ఇచ్చాను. ఈ రవిక ముక్క ఖరీదేమిటో చెప్పు. ఇస్తాను,'' అన్నది.

వెంకప్పతల గోక్కుంటూ, ''మరిచే పొయానమ్మాయిగారూ! పెద్దవాణ్ణయి పొతున్నా గదా.'' అంటూ రవికగుడ్డ ఖరీదు తీసుకుని తిరుగుప్రయాణమయ్యాడు.