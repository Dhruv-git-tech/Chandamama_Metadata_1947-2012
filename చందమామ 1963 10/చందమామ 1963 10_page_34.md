పవిత్రమైన దేవాలయం

ఒక గ్రామంలో ఒక దేవాలయానికి ధర్మకర్త ఉండేవాడు. ఆయన ఊరి వారికి పురాణం చదివి వినిపించేవాడు. ఒకనాడాయన పురాణం చదువుతూ, “జ్ఞాని అయిన వాడి దృష్టిలో అంతా ఈశ్వరుడే. వీడు బ్రాహ్మణుడనీ, వీడు చండాలుడనీ పామరులు విచక్షణ కల్పించు కుంటారు, అది గ్రహించిన వాడే నిజమైన జ్ఞాని,” అని చెప్పాడు.

దూరంగా ఉండి ఈ మాటలు విన్న అన్పృశ్యు డొకడు పురాణం పూర్తి కాగానే ధర్మ కర్తతో, “అయితే, స్వామీ, నన్ను దేవాలయంలోకి రానివ్వటానికి అభ్యంతర మేమిటి? తమరు జ్ఞాని కదా! తమకు తేడా లేమి లేవుగదా!” అన్నాడు.

ధర్మకర్త బిత్తరపోయి, “నేను జ్ఞానినే ననుకోరా. ఆలయంలో దేవుడు అనుమతించ వద్దో? దేవుడేమంటాడో అడిగి తెలుసుకుంటాను. కొంచెం ఓపికపట్టు,” అన్నాడు.

అన్పృశ్యుడు కొన్నాళ్ళ తరవాత ధర్మకర్త వద్ద ఈ విషయం మళ్ళీ తెస్తే ఆయన, “ఇంకా దేవుడు నా కేమీ చెప్పలేదురా!” అన్నాడు.

మరి కొన్నాళ్ళ తరవాత మళ్ళీ ఇద్దరూ కలుసుకున్నప్పు డాయన, “నీ కోరిక విషయం దేవుణ్ణి ఎన్నిసార్లు అడిగినా, దేవుడేమీ చెప్పకుండా ఉన్నాడురా!” అన్నాడు.

దానికి అన్పృశ్యుడు, “ఆ మాట నాతో దేవుడే స్వయంగా చెప్పేశాడు లెండి,” అని జవాబిచ్చాడు.

ధర్మకర్త ఆదుర్దాగా, “ఏం చెప్పాడేం?” అని అడిగాడు.

“‘ఒరే, ఆ గుడిలోకి నన్నే రానివ్వటంలేదు, నిన్నెందుకు రానిస్తార్రా?’ అని దేవుడు నాతో అన్నాడండి!” అన్నాడు అన్పృశ్యుడు.