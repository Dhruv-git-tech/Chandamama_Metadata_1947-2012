తెల్లవాళ్ళ స్వర్గం

అమెరికాలో బానిసత్వం ఉండిన కాలంలో జిమ్‌టర్నర్ అనే యజమాని వద్ద ఐక్ అనే బానిస ఉండేవాడు. యజమాని జిమ్‌కు తన కలలను గురించి చెప్పటమూ, తన బానిసకు వచ్చే కలలను గురించి చెప్పించుకోవటమూ చాలా ఇష్టం.

ఒక రోజు ఐక్ తన యజమాని గది తుడవటానికి వచ్చేసరికి ఆప్పుడే నిద్రమేలుకున్న జిమ్ అతనితో, “ఐక్, నాకు చాలా చిత్రమైన కల వచ్చింది సుమా,” అన్నాడు.

“ఏం కల వచ్చింది, దొరా?” అని ఐక్ అడిగాడు.

“కలలో మీ నీగ్రోల స్వర్గం కనిపించింది. ఎక్కడ చూసినా పెంట పోగులూ, పడిపోయిన ఇళ్ళూ, కూలిపోయిన కంచెలూ, రొచ్చుతో నిండిన రోడ్లూ, చింకి బట్టలతో తిరిగే నీగ్రో పిల్లలూనూ!” అన్నాడు జిమ్.

“నాకు కల వచ్చినప్పుడే మీకూ కల వచ్చి ఉండాలి, దొరా. నేను కలలో తెల్లవాళ్ళ స్వర్గానికి వెళ్ళాను. ఆక్కడ వీధులన్నీ బంగారమూ, వెండీ పరిచి ఉన్నాయి. ఎక్కడ చూసినా పాలూ, తేనే! ఎంతో అందంగా ఉంది—కాని ఎంతసేపు తిరిగినా నా కక్కడ ఒక్క పురుగు కూడా కనిపించ లేదు!” అన్నాడు ఐక్.