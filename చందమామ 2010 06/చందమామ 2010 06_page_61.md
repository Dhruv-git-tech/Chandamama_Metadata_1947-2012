పల్లెయువకుల్ని ముందుగా హెచ్చరించి ఉన్నట్లయితే, వాళ్లందరి సాయంతో దొంగలను చుట్టుముట్టి పట్టుకుని ఉండవచ్చు. తనూ, విక్రమకేసరీ ఒంటరిగా బయలు దేరటం పొరపాటే అయింది. ఇప్పుడేం చేయాలి?...

శిఖిముఖి ఆలోచిస్తున్నంతలో దొంగల్లో ఒకడు కొంచెం బిగ్గరగా, “పదండి, పదండి, పూజారి దొర మూడోకన్ను తెరిచాడు!” అన్నాడు.

ఆ వెంటనే నలుగురైదుగురు దొంగలు చెట్లమాటునుంచి గబగబా, బయటకు వచ్చి కొలనుకు అల్లంత దూరంలో ఉన్న మామిడితోపు కేసి పరిగెత్తసాగారు.

పూజారి దొర మూడోకన్ను తెరవటం ఏమిటి? అని ఆశ్చర్యపడుతూ శిఖిముఖి మామిడి తోపు కేసి దృష్టిసారించాడు. అక్కడ ఒక మాను పక్కగా ఆరేడడుగుల ఎత్తున

ఏదో కాంతి కనురెప్పపాటులో ఆరుతూ వెలుగుతూ అతడి కంటబడింది. అది పూజారి మూడోకన్నా!-అద్భుతం! వాడు వెయ్యేళ్లుగా శిథిలాలయానికి పూజారిగా ఉంటున్నట్లు చెప్పాడు. ఇప్పుడు మూడో కన్ను తెరిచి మూస్తున్నాడు. ఇదంతా మోసమా లేక వాస్తవమా?...

శిఖిముఖి ఇలాంటి సంశయాలతో కొట్టు మిట్టాడుతూనే మామిడితోపు కేసి పరిగెత్తబోయేంతలో, ఎర్రగండు దెబ్బతిన్నదానిలా కుయ్యోమంటూ పెద్దగా అరిచింది. ఆ అరుపు వింటూనే శిఖిముఖి ఉగ్రుడైపోయాడు.

తన కుక్కను దొంగల్లో ఎవడో గాయపరిచి ఉంటాడు. వాళ్లనెత్తురు కళ్లచూడవలసిందే. పూజారి గుండెల్లో ఈటె గుచ్చి తీరతాను. ‘జై శబరమాతా!’ అంటూ శిఖిముఖి కేక పెట్టి, మామిడితోపులో వెలుగు కనబడుతున్న వైపుకు సూటిగా పరిగెత్తాడు.

అతడు తోపును సమీపించబోతున్నంతలో అంతవరకూ మాను పక్కన కనబడుతున్న వెలుగు కాస్తామాయమయింది. ఆ వెంటనే ఎవరోచిన్నగా మాట్లాడిన ధ్వనీ, నలుగురైదు గురు నడిచి పోతున్న శబ్దమూ శిఖిముఖికి వినబడింది.

అతడు ఆ శబ్దం వస్తున్న వైపుకు జాగ్రత్తగా నడవసాగాడు. చెట్లమాటునుంచి ఏ శత్రువైనా తన మీద కత్తి విసరవచ్చునన్న భయం అతడికి కలిగింది.

శిఖిముఖికి తనకు కొంచెం ముందుగా నడిచిపోతున్న వాళ్లు మాట్లాడుకోవటం మరింత