కూనయ్యకు పదెకరాల పొలమూ, ఊళ్లో చిన్న చిల్లరకొట్టూ ఉన్నాయి. అయినా, అతడు పరమ పిసినారిగా పేరు పడ్డాడు. పంట నూర్ప్షిళ్లసమయంలో ఒకనాడు కూనయ్య, భార్యను కొట్లో కూర్చోబెట్టి, తను కళ్లానికి వెళ్లాడు.

కళ్లులో ధాన్యం రాసిగా పోసి ఉన్నది. నూర్ప్షిళ్లు పూర్తయ్యాక ఎంతో కొంత పేదలకు దానం చేయడం రైతులకు అలవాటు. కూనయ్య పిసినారి గుణం తెలిసిన వాళ్లు, కావడంతో ఒక్కరు కూడా అతని కళ్లంకేసి రాలేదు. చుట్టుపక్కల కళ్ళాల్లో రైతులు, పేదలకు ధాన్యం దానం చేసినట్టు అనిపించుకోవాలని, అతడు ఒకవంతు మంచి ధాన్యంతో మూడు వంతులు తాలు ధాన్యం కలిపి, దూరంగా ఉన్న కొందరు పిల్లలను దగ్గరికి పిలిచి, వాటిని వాళ్లకు దానం చేశాడు!

పిసినారి దానగుణాన్ని, దూరంనుంచి చూసిన ఒక పెద్దమనిషి ఆశ్చర్యపడి, పిల్లలను దగ్గరికి రమ్మని, కూనయ్య దానం చేసింది తాలుధాన్యం అని గ్రహించి, ఏం చేయాలో వాళ్లకు చెప్పి పంపాడు. కూనయ్య ధాన్యం బస్తాలకెత్తించి, ఇల్లు చేరేసరికి, భార్య, కొట్లో ఉన్న ధాన్యం కుప్పను భర్తకు చూపుతూ, “ఎవరో ధర్మాత్ముడు ధాన్యం దానం చేశాడని చెప్పుకుంటూ కొందరు పిల్లలు వీధిలో వెళుతూ ఉంటే, పిలిచి, ఆ ధాన్యాన్ని సగం ధరకే కొనేశాను!” అన్నది సంతోషంగా.

ఆ ధాన్యాన్ని చూసేసరికి కూనయ్యకు గుండె ఆగినంతపనయింది. ఎందుకూ పనికిరానితమ సొంత తాలు ధాన్యాన్ని, సగం ధరకు కొన్న భార్య తెలివితక్కువతనానికి, కూనయ్య ఎంతగానో బాధుడ్డాడు.

- దాసరి వెంకటరమణ