కనకగుప్తుడు ఎంతో వినయంగా, “ఆ ఉద్యోగాలకు మంత్రిగారే ఇద్దర్ని పంపారు. ఆ వ్యక్తులెవరో తెలిశాక మరొకడు కూడా ఉంటే మేలనిపించింది,” అన్నాడు.

రాజు మందలిస్తున్నట్లు, “నువ్వు చెప్ప దలిచినదేమిటో సూటిగా చెప్పడం అవ సరం,” అన్నాడు.

అప్పుడు మంత్రి కల్పించుకుని, “ప్రభూ, కోశాధికారి చెప్పినది వాస్తవమే. కాని, నేను పంపిన ఇద్దరూ చాలా నమ్మకస్తులు, సమ ర్థులు, ఆ కారణంవల్లనే, ఈ నియామకాల విషయంలో కొంత ఆసక్తి కనబరిచాను,” అన్నాడు.

“చాలా మంచి పనిచేశారు మంత్రివర్యా! ధనంతో సంబంధించిన వ్యవహారం కాబట్టి కోశాగారంలో పని చేసేవాళ్లకు నిజాయితీకి తోడు సమర్థత కూడా అవసరమే,” అని రాజు కనకగుప్తుడి కేసి చూశాడు.

“ప్రభూ, మంత్రిగారు ప్రతిపాదించి కొలువుకు పంపిన వాళ్లలో ఒకరు, ఆయన స్నేహితుడి కొడుకు. మరొకరు మహారాణి వారి దూరపు బంధువు,” అన్నాడు కనక

గుప్తుడు. ఆ మాటలకు రాజు చిన్నగా నవ్వి, “ఏం, అలాంటివాళ్లు, కోశాగారంలో చిన్న ఉద్యోగాలకు కూడా అర్హులు కారనా, నీ ఉద్దేశ్యం?” అని అడిగాడు.

“ఇది అర్హతను గురించిన సమస్య కాదు ప్రభూ! అలాంటి పలుకుబడి గల వాళ్ళ చేత, నేను ఒళ్ళు వంచి పని చేయించడం చాలా కష్టసాధ్యం. ఇది నా అనుభవం మీద గ్రహించిన సత్యం. అందుకని మరొక సామా న్యుడిని కూడా పనిలోకి తీసుకున్నాను. అవసరం అయితే వాళ్ళిద్దరి పనీ అతడి చేత చేయించవచ్చని, అలా చేశాను. అయినప్ప టికీ, మంత్రిగారు చెప్పినదానికన్న హెచ్చు వ్యయం కాకుండా తగు జాగ్రత్తపడ్డాను,” అన్నాడు కనకగుప్తుడు.

కోశాధికారి వివరణతో సమాధానపడిన రాజు, సాలోచనగా మంత్రి కేసి చూశాడు. మంత్రి తలవంచుకుని ఊరుకున్నాడు.

ఆ తరవాత రాజు, జరగవలసిన పనుల అవసరాలు దృష్టిలో వుంచుకుని, ఎలాంటి ఆశ్రిత పక్షపాతం లేకుండా ఉద్యోగాలివ్వాలంటూ శాసనం జారీ చేశాడు.