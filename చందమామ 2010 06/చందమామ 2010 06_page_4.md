# వర్షాలూ, బడీ, కొత్త స్నేహితులూ!

మనం కొత్త విద్యాసంవత్సరం ముంగిట్లోకి వచ్చేశాము. ఈ సెలతో సెలవులు ముగిసి పోనున్నాయి. రోజు పొడవునా సరదాగా, అల్లరి చిల్లరిగా గడిపిన క్షణాలకు మనం వీడ్కోలు చెప్పవలసిన సమయం ఆసన్నమయింది. అదే సమయంలో, తొలిరోజు పాఠశాలలోకి అడుగుపెట్టే సమయం కూడా ఉద్విగ్నభరితంగానే ఉంటుంది. కొత్తపుస్తకాలు వెలువరించే సువాసన, కొత్త సెక్షన్ లో మన బెంచీని ఎవరు పంచుకుంటారు అనే అంచనా, కొత్త తరగతి, నూతన మిత్రులు ఇంకా మరెన్నో విశేషాలు అలా మన అనుభవంలోకి రానున్నాయి. వేసవి సెలవులను ఎవరెవరు ఎలా గడిపారు అనే ఎడతెగని చర్చలతో తొలి వారం వేగంగా సాగిపోతుందనడంలో సందేహమే లేదు!

మీరు సెలవులను ఎలా గడిపేశారో మాకు తెలుపుతారని ఆశిస్తున్నాము. మీరు కేవలం ఆటలతోటే పొద్దుపుచ్చకుండా పదిమందికి ఉపయోగపడే పనులలో కూడా పాలు పంచుకుని ఉంటారని మాకు తెలుసు. జూన్ నెలలో వర్షాలు పలకరిస్తాయి. గత ఏడాది దేశంలో చాలా చోట్ల వర్షాలు లేక ఆహారధాన్యాల ధర చుక్కలు తాకాయి. ఇది రైతులు, ఇతర వర్గాల ప్రజలపై తీవ్ర ప్రభావం చూపింది. ఈ ఏడాదయినా వర్షాలు సమృద్ధిగా కురిసి చెరువులు నిండుతాయని, మనకు మంచినీళ్లు, పాలాలకు సాగునీరు తగినంతగా అందుబాటులోకి వస్తాయని ఆశిద్దాము.

నీరు సహజ వనరు కాబట్టి మనం ఇష్టప్రకారం వాడేస్తున్నాము. ఈ విలువైన సహజ వనరును మనం ఎంతగా వ్యర్థపరుస్తున్నామంటే మన అనాలోచిత నిర్ణయాల వల్ల కలుగుతున్న దుష్ప్రభావాల గురించి మనం ఏ మాత్రం గ్రహించడం లేదు. నీటిని ఆదా చేయక పోయినట్లయితే తాగునీరు కొరత ముంచుకొస్తుంది. దీంతోపాటు విద్యుత్ కోతలు, పంటలు దెబ్బతినడం, మరెన్నో సమస్యలు మనల్ని చుట్టుముడతాయి. కాబట్టి మనం నీటిని సంరక్షించడమే కాదు, వాన నీటిని నిల్వచేయడం కూడా పాటించాలి. దీనివల్ల మనం నీటి సాధికారత సాధించడమే కాక ప్రకృతి వైపరీత్యాల బారినుండి మనం ఓ మేరకు తప్పించుకోగలము.

మరి నీటిని ఎలా ఆదా చేయాలనే అంశంపై మీ ఆలోచనలను మాతో పంచుకుంటారా?

- సంపాదకుడు