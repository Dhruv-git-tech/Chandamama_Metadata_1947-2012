లవణుడు పళ్లు కొరికి, చేతులు పిసు క్కుని, చెట్లు పెరికి శత్రుఘ్నుడిపైన విసర సాగాడు. శత్రుఘ్నుడు ఆ చెట్లనన్నిటినీ తన బాణాలతో నరికాడు. కాని ఒకచెట్టు తులమీద తగిలి శత్రుఘ్నుడు మూర్ఛపోయాడు. అది చూసి, శత్రుఘ్నుడు చచ్చాడనుకుని, లవ ణుడు తాను చంపిన మృగాలమోపు సెత్తుకుని బయలుదేరేటంతలో శత్రుఘ్నుడు మూర్ఛ తెలిసి ద్వారానికి అడ్డంగా నిలబడ్డాడు. మరు క్షణమే అతడు, రాముడు తనకు ఇచ్చిన బాణాన్ని ధనువుకు సంధించి, లవణుడిపైకి వదిలాడు. అది నిప్పులు కక్కుతూ వెళ్లి, లవ ణుడిగుండెను చీల్చింది. లవణుడు చచ్చాడు. వెంటనే వాడి ఇంట ఉండే త్రిశూలం శివుడి వద్దకు వెళ్లిపోయింది.

తరువాత శత్రుఘ్నుడు తన సేనను పిలిపించి, మధుపురాన్ని ఆక్రమించి, దానికి రాజై పాలించసాగాడు. పన్నెండేళ్లు గడిచాక

అతనికి రాముణ్ణిచూడాలనిపించింది. అతను కొద్ది సేననూ, పరివారాన్నీ వెంటబెట్టుకుని, అయోధ్యకు బెయలు దేరి, వాల్మీకి ఆక్రమంలో ఒక రాత్రి మజిలీ చేశాడు.

వాల్మీకి శత్రుఘ్నుడికి ఆర్హ్యపాద్యాలిచ్చి, ఆతిథ్యం జరిపి, అతనికీ, అతని సేనకూ, పరివారానికీ సంతుష్ఠిగా భోజనాలు పెట్టించాడు. భోజనాలయాక వారంతా వాల్మీకి రచితమైన రామకథను రాగతాళాలతో సహా విని ఎంతో అద్భుతం చెందారు.

ఆ రాత్రంతా రామకథను వినటంలోనే గడిచిపోయింది. మర్నాడు శత్రుఘ్నుడు వాల్మీకి వద్ద సెలవు పుచ్చుకుని, అయోధ్యకు వెళ్లి, రాముణ్ణి చూసి, “అన్నానీ ఆజ్ఞానుసారం లవణుడిని చంపి అతడి రాజ్యాన్ని ఏలుతున్నాను. కాని పన్నెండేళ్ల పాటు నిన్ను చూడకతహతహపుట్టి బయలు దేరి వచ్చాను.” అన్నాడు.

రాముడు శత్రుఘ్నుడిని కౌగలించుకుని, “నాయనా, రాజుకు రాజ్యం చేయకతప్పదు గద. నీ రాజ్యం నీవు చూసుకో. ఎప్పుడన్నానన్ను చూడాలనిపిస్తే వస్తూ ఉండు,” అని అతడిని పంపేశాడు.

భరతలక్ష్మణులు సపరివారంగా బయలు దేరి, శత్రుఘ్నుడిని చాలా దూరం సాగనింపి, వెనక్కు తిరిగి వచ్చారు.

తరవాత కొన్ని రోజులకు ఒక పల్లెటూరి బ్రాహ్మణుడు తన అయిదేళ్ల కొడుకు శవం తెచ్చి రాజద్వారం దగ్గిర నిలబడి ఏడవడం మొదలుపెట్టాడు. తనకున్న ఒకే కొడుకు అకాలమరణం పొందినందుకు ఏడుస్తూ,