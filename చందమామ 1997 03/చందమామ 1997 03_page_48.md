తమ్ములతో సహా తిరిగి కామ్యకవనం చేరాడు.
అక్కడ వారు పళ్లూ, కాయలూ, దుంపలూ ఏరిచాలావరకువాటితోనే పాట్టపోసుకుంటూ కాలక్షేపం చేశారు.

వాళ్ళు వనవాసం పదకొండేళ్ళు ముగిసింది. ధర్మరాజుకు చాలా బాధగా ఉండేది. తాను జూదం ఆడకుండా ఉంటే తనకూ, తన తమ్ములకూ, ద్రౌపదికీ ఈ దుర్భరమైనకష్టాలు రాకపోను! ముందు రాబోయేది తలుచుకున్నా బాధగానే ఉండేది. కర్ణుడు పాండవుల నందరినీ యుద్ధంలో చంపుతానని దుర్యోధనుడికి మాట ఇచ్చాడు. ఇలాటి మనో వేదనలతో ధర్మరాజుకు రాత్రివేళ నిద్రకూడా పట్టేదికాదు.

పాండవులు కామ్యకవనంలో ఉండగా ఒకసారి వ్యాసుడు వారిని చూడ వచ్చి, వారు కృశించి ఉండటం చూసి బాధపడ్డాడు. వారికి ఉపశమనం కలిగే మంచి మాటలు చెప్పి, పదమూడేళ్ళ నియమమూ విజయ వంతంగా పూర్తికాగానే పాండవులకు తిరిగి రాజ్యప్రాప్తి కలుగుతుందని దైర్యం చెప్పి, వెళ్ళిపోయాడు.

పాండవులు ఈవిధంగా అరణ్యంలో అలమటిస్తూ ఉండగా, దుర్యోధనుడూ, కర్ణుడూ, శకునీ వారిని ఎలా బాధలకు గురి చేయాలా అని ఏవేవో ఆలోచనలు చేస్తూ వచ్చారు.

అ సమయంలో దుర్వాసమహాముని, తన పదివేల మంది శిష్యులతో హస్తినా పురానికి వచ్చాడు. దుర్వాసుడు మహాకోపిష్ఠి. ఆయనకు జరిగే ఆతిథ్యంలో ఏమాత్రం లోపం వచ్చినా శపించేస్తాడు. అందుకని

దుర్యోధనుడూ, అతని తమ్ములూ ఎంతో జాగ్రత్తగా ఆ మునికి అత్యంత భక్తి శ్రద్ధలతో సేవలుచేసి, వినయ విధేయతలతో నడుచు కున్నారు.

దుర్యోధనుడికి దుర్వాసుడు అనేక రకాల పరీక్షలు పెట్టాడు.

“రాజా, నాకు ఆకలిగా ఉన్నది. వేగం భోజనం సిద్ధం చేయించు. స్నానం చేసి వస్తాను,” అని దుర్వాసుడు వెళ్ళిపోయి, ఎంతకూ వచ్చేవాడు కాడు. అలస్యంగావచ్చి, “ఆకలి లేదు,” అనేవాడు.

ఒకసారి అర్ధరాత్రివేళ లేచి, “మా కందరికీ ఆకలిగా ఉన్నది,” అనేవాడు దుర్వాసుడు. తీరా అన్నంవడ్డిస్తే ఆకలి లేదనేవాడు. ఒక్కోసారి, “ఛి, ఇదేం భోజనం!” అనితిట్టి, తినటం మానేసేవాడు.