“ఏపూరు, నాయనా? నీ పేరేమిటి? ఎక్కడికి ప్రయాణమై పోతున్నావు?” అని అడిగింది అవ్వ, తన నెత్తిమీది మోపు రాఘవులుకిచ్చి.

రాఘవులు అవ్వకు తన కథ అంతా చెప్పి, “ఎక్కడన్నా పని చూసుకుందామని వెళుతున్నాను, అవ్వా. నాలుగు డబ్బులు చేర్చినాక, మా వూరు పోయి రామిని పెళ్లి చేసుకుంటాను,” అన్నాడు.

“అయితే ఎక్కడికో పోవటం దేనికి, రాఘవులూ? మా ఇంట్లో పనిచెయ్యి. పని చేసిన న్నాళ్ళూ తిండి పెట్టి, ఏడాది అయినాక నాకు తోచినది ముట్టజెప్పతాను,” అన్నది అవ్వ.

“అట్లాగే కానీ, అవ్వా! పెద్దదానివి నీకు సేవ చేస్తే ఇంత పుణ్యం కూడా ఉంటుంది,” అన్నాడు రాఘవులు.

రాఘవులు ఏడాదిపాటు అవ్వ దగ్గిర పనిచేశాడు. పశువులకు మేతా, నీరూ పెట్టడమూ, పాలు పితకటమూ, దొడ్డో కూరగా యలు పెంచటమూ, అడవిలో కట్టెలు కొట్టి తేవడమూ మొదలైన పనులన్నీ వాడు ఎంతో శ్రద్ధగా, ఒళ్లు దాచుకోకుండా చేశాడు. అవ్వ వాడికి మూడు పూటలా సుష్టుగా భోజనం పెట్టింది. ఏడాది పూర్తికాగానే ఆమె వాడితో, “రాఘవులూ, ఏడాదిపాటు చెప్పిన పని చక్కగా చేశావు. నీకు ఏదైనా ఇచ్చి మరీ పంపుతాను అన్నాను గదా! నా దగ్గిర ఉన్న గాడిదను తీసుకుపోయి సుఖంగా జీవించు,” అన్నది.

రాఘవులు తెల్లమొహం వేశాడు. గాడిద తనకు ఎందుకు ఉపయోగిస్తుంది? దాన్ని మేపటం ఎలాగూ? ఏ చాకలికైనా అమ్మితే రెండు రూపాయలు రావచ్చు. కాని దానితో తను భార్యను ఎలా పోషిస్తాడు? అవ్వ తనను మోసం చేసింది!

వాడి మొహంలో నిరాశ చూసి అవ్వ నవ్వి, “పిచ్చివాడా, నీచేత ఇంతకాలం పని చేయించుకుని మామూలు గాడిదను ఇచ్చి పంపుతానా? దాని రెండు చెవులూ పట్టి గట్టిగా లాగి చూడు ఏం జరుగుతుందో, నీకే తెలుస్తుంది!” అన్నది.

చెవులు పట్టి లాగగానే గాడిద, “హా-హీ! హా-హీ!” అని ఓంద్రపెట్టసాగింది. అది అలా