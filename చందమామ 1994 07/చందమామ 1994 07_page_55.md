ఒక గ్రామంలో ఒక రైతుండేవాడు. ఆయనకు రాఘవులు అని ఒక కొడుకుండేవాడు. రైతుకు కొడుకు మీద కొంచెం కూడా ప్రేమ లేదు. ఆయన వాణ్ణి కర్కోటకుడల్లే చూసేవాడు. వాడిచేత చచ్చేటట్టు పాలం పనీ, దొడ్డి పనీ చేయించేవాడు. రాఘవులు మంచి పనిమంతుడు. అయితే ఏం లాభం? వాడు ఎంత పని చేసినా, చేసిన పని ఎంత బాగా చేసినా మెప్పు ఉండేది కాదు. వాడు పనీ జాస్తిగా చేసినకొద్దీ తండ్రి వాడికి మరింత పని కల్పించేవాడు.

రాఘవులుండే ఊళ్ళోనే రామి అనే ఒక పేదవాళ్ళపిల్ల ఉండేది. రామి కూడా రాఘవులులాగానే బుద్ధిమంతురాలూ, పనిమంతురాలూనూ. వాళ్లిద్దరికీ మనసులు కలిశాయి. పెళ్ళిచేసుకుందామనుకున్నారు. పెళ్ళికి రామి తండ్రిఒప్పుకున్నాడు. రాఘవులు తన తండ్రికి తన ఉద్దేశం తెలిపాడు.

"నిన్నే పోషించలేక చస్తుంటే నీ బతుక్కు తోడు ఒక పెళ్లాన్ని కూడా తెస్తావా? అదేమీ కుదరదు. నన్ను చిల్లిగవ్వ అడగకుండా పెళ్ళాన్ని పోషించుకోగలిగిననాడు పెళ్ళిచేసు కుందువుగానిలే!" అన్నాడు రాఘవులు తండ్రి.

తన తండ్రి కింద చేసే వెట్టిచాకిరి ఇంకె క్కడన్నా చేసుకుంటే తాను పెళ్లాన్ని పోషించు కోవచ్చునని రాఘవులుకు తోచింది. వాడు ఒకనాడు తండ్రితో చెప్పకుండా ఇల్లు విడిచి దేశాల మీద బయలుదేరాడు. తను ఇలా పోతున్నట్టు ఒక్కరామికి మాత్రమే చెప్పాడు.

పోగా పోగా ఒక అడవి వచ్చింది. ఆ అడవిలో ఒక అవ్వ కనిపించింది. ఆ అవ్వ నెత్తిన కట్టెల మోపు ఉన్నది.

"అవ్వా, అవ్వా! పెద్దదానివి, నువ్వు మొయ్య లేవు. ఆ మోపు ఇటియ్యి, మీ ఇంటిదాకా దాన్ని మోసుకువచ్చి పడేస్తాను," అన్నాడు రాఘవులు.