దొంగచుట్టం

విల్లుపురంలోని విఠలుకు, సావిత్రితో కొత్తగా పెళ్ళయింది. సావిత్రి ఉమ్మడి కుటుంబంలో నుంచి వచ్చిన పిల్ల. పైగా ఆ కుటుంబంలో ఒక్కగానొక్క ఆడపిల్ల. చిన్నప్పటి నుంచి ఆమె తల్లి, “ఇది తాతయ్య ముద్ద! ఇది నాన్నమ్మ ముద్ద!” అంటూ ఇంటిల్లిపాది పేర్ల మీద కూరి కూరి తినిపిస్తూండేది. దాంతో సావిత్రి మంచి తిండిపుష్ఠి వున్న అమ్మాయిగా ఎదిగింది.

పెళ్ళి కాకముందు విఠలు స్వయంగా వంట చేసుకునేవాడు. సావిత్రి కావరానికి రాగానే అతను, ఆమెకు వంటింట్లో ఏవి ఎక్కడ వున్నాయో చూపించి, “ఈ చిన్న రాగి లోటా బియ్యం వండుకుంటే నాకు ఒక పూటకు సరిపోయేది. ఈరోజు నుంచి దీనితో రెండు కొలతలు పోయి!” అంటూ ఆమెకు బియ్యం డబ్బాలో వున్న లోటా చూపించాడు. “అలాగేనండీ!” అన్నది సావిత్రి.

వారం రోజులు గడిచినై. రాత్రి పడుకో బోయేముందు తిండి లేకపోవడంతో సావిత్రి నిద్రపట్టక నానా అవస్థా పడి, ఎనిమిదవ రోజు అర్ధరాత్రివేళ భర్త గాఢనిద్రలో వున్నాడని రూఢిపరుచుకుని వంటగదిలోకి వెళ్ళింది. అక్కడ ఒక మూలగా వున్న రెండు కొబ్బరి కాయలు కొట్టి, కొబ్బరి పాలతో బియ్యం పాయసం చేసుకుని తృప్తిగా తిన్నది.

ఆరోజు మొదలు సావిత్రి ప్రతిరోజు అర్ధరాత్రి లేచి వంటింట్లో తనకు కావలసినవి చేసుకుని రహస్యంగా తింటూండేది.

ఒకరోజు రాత్రి ఆమె పొంగలి చేసుకుని, గిన్నెడు పొంగలి విస్తరాకులో గుమ్మరించింది. తర్వాత, పొంగలి చల్లారేలోగా పాత్రలు కడిగి తెచ్చుకోవచ్చని పెరట్లో బావి దగ్గరకు వెళ్ళింది. ఆమె పాత్రలు కడిగి వంటింట్లోకి తిరిగివస్తూనే, అక్కడ తచ్చాడుతున్న మని షిని చూసి కెవ్వుమన్నది.