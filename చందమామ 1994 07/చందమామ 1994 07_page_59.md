పెద్దమ్మ కొడుకు ఒక రాత్రివేళ లేచి,
రాఘవులు నిద్రపోతూండగా, అతని కంచం
కాజేసి, దాని స్థానంలో అటువంటిదే మరొక
కంచం పెట్టాడు. రాఘవులు దాన్ని తీసుకు
పోయి తండ్రికి చూపి, “ఈసారి నేనేం
తెచ్చానో చూడు!” అంటూ కంచం బయటికి
తీసి, “అన్నం పెట్టవే, కంచమా!” అన్నాడు.
కాని, కంచం ఖాళీగానే ఉండిపోయింది. వాడు
అన్నం పెట్టమని ఎన్నిసార్లు కేకలు పెట్టినా
అది వినిపించుకోలేదు.

మళ్ళీ రాఘవులు పని చూసుకోవటానికి
బయలుదేరి వెళ్ళాడు. పోగా పోగా ఒక వాగు
వచ్చింది. ఆ వాగు ఒడ్డున ఒక పెద్ద చెట్టు
న్నది. ఒక వయసుమళ్ళిన వాడొకడు దానిని
గొడ్డలితో కొట్టుతున్నాడు.

“ఎందుకా చెట్టును పడగొట్టుతున్నావు,
పెద్దయ్య?” అన్నాడు రాఘవులు.

“వాగుకు వంతెన కోసం రా, బాబూ!”
అన్నాడు వయసుమళ్ళిన వాడు.

“ఆ గొడ్డలి ఇట్లా ఇయ్యి,” అని రాఘవులు
బలంగా పది దెబ్బలు వేసి, చెట్టు వాగుకు
అడ్డంగా పడేటట్టు కొట్టాడు.

ఆ మనిషి రాఘవులు చేతి నుంచి గొడ్డలి
తీసుకుని, “మంచి సహాయం చేశావురా,
బాబూ. నీకష్టానికి ప్రతిఫలం ఇంద!” అంటూ
చెట్టుకొమ్మ ఒకటి రెండు నరుకులు నరికి
చేతికర్ర లాగా తయారుచేసి ఇచ్చాడు చిన్నగా
నవ్వుతూ.