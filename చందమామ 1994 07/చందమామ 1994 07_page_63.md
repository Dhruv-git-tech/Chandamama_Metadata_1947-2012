పరంధామయ్య ఉత్తరం సాంతం చదివి, వెంకటయ్యతో, “అల్లుడూ! నిన్న సాయంత్రం నువ్వు పెళ్ళికి వెళ్ళాక, సీత ఈ ఉత్తరం రాసి నట్టున్నది. అంటే, ఆ ఆత్మహత్యేదో అమ్మాయి నిన్న చేసుకుని వుండాలి. అయితే, ఇంట్లో అమ్మాయి సీతలాంటిదే మరొక అమ్మాయి తిరుగుతున్నది. ఈవిడెవరు? దాని ప్రేతం కాదుగదా?” అన్నాడు.

అంతలో లోపలి గదిలోంచి సీతమ్మ బయటికొచ్చి, తండ్రి చేతిలోని ఉత్తరాన్నీ, ఆ పక్కనే కూర్చుని వున్న భర్తనూ చూసి, ఏదో గుర్తొచ్చిన దానిలా తల గోక్కుంటూ, “అయ్యో, నా మతిమరుపు మండా! ఆత్మహత్య చేసుకుందామని ఇంట్లోంచి బయలుదేరి, ఇక్కడ పుట్టింట తిష్ఠవేశానేమిటి? కోపిష్ఠి మొగుడితో కాపరం ఇక నావల్ల కానేకాదు!” అంటూ పెరట్లోని బావికేసి పరిగెత్తింది.

ఆ వెంటనే వెంకటయ్య ఒక్క దూకున పోయి భార్యను పట్టుకుని, “ఆగు, సీతా ఆగు! నా కోపం నీ ప్రాణం తీయబోతే, నీ మతి మరుపు దాన్ని రక్షించింది. నా కోపం నీ

ప్రాణాన్ని తీసేటంతటి దుష్టశక్తి అని, నేనే నాడూ అనుకోలేదు. అలా అనుకుని వుంటే నేనెప్పుడో మారివుండే వాణ్ణి. ఇక ముందే నాడూ నీమీద కోపగించుకోను. ఈనాటి నుంచి శాంతాన్ని అలవర్చుకునేందుకు ప్రయత్నిస్తాను. నన్ను క్షమించు!” అన్నాడు.

సీతమ్మ, భర్త రెండుచేతులూ పట్టుకుని, “అంతమాటనకండి! నాలోనూకాస్త – కాస్తేం బోలెడంత మతిమరుపు జబ్బున్నది. నేను దాన్నినయం చేసుకునేందుకు ప్రయత్నిస్తాను,” అన్నది.

అంతా వింటున్న పరంధామయ్య, వాళ్ళ దగ్గరకు వచ్చి, “భార్యాభర్తలంటే ఇలా ఒక ర్నొకరు అర్థం చేసుకుంటూ కాపరం సాగించాలి. అప్పుడు కోపాలూ, మతిమరుపులూ వాటికవే నద్దుకుపోతాయి. ఇంకో ముఖ్యమైన సంగతి; భార్యాభర్తల మధ్య ప్రేమానురాగాలకు తప్ప క్షమాపణలకు ఏమాత్రం తావులేదు!” అన్నాడు.

ఆ మాటలకు వెంకటయ్యా, సీతమ్మా తలలు వంచుకుని చిన్నగా నవ్వుకున్నారు.