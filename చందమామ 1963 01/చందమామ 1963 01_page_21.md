అంతట వెలవెలబాటుచు
ఆయమ వణకాడుచుండ,
అండమునందుండి యొక్క
ఆరుణమూర్తి బయలు వెడలి—

“అమ్మా! నీ యండంబును
ఆవియజేసి న న్నిట్టులు
ఆవిటివాని జేసినావు,
ఆవినీతి యొనర్చినావు.

ఓర్పులేక నీ విట్టులు
ఒనరించిన పాపమునకు
దాస్య మనుభవించుటయే
తగిన శిక,”యని పల్కెను.

ఆ మాటలు విని నంతట
ఆమె కనుల నీళ్ళు తిరిగె—
తల్లి దుఃఖిపడుట చూచి
తనయుని హృదయమ్ము కరగె.

“తల్లి! దుఃఖింప పలదు;
దైవ వశముచేత నీకు
ఈ శాపము కలిగె నమ్మ!
ఇందుకు చింతింపకమ్మ!

కొన్నేండ్లకు నీ రెండవ
గ్రుడ్డు నుండి ఒక వీరుడు
వెలువడి, నీ దాస్య మతడు
తొలగజేసి సుఖపెట్టును.

ఆంతదాక నీ గ్రుడ్డును
ఆవియింపక కాపాడుము,”
అని వచించి ఆ అనూరు
డాకసమున కెగసిపోయె.

వినతయు కన్నీరులతో
వినువీధిని పరికించెను;
సూర్యుని సారథిగ తనదు
సుతు డుండుట గమనించెను. (సశేషం)