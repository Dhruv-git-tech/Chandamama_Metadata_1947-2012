వ్యవస్థాపకులు
చి. నాగిరెడ్డి - చక్రపాణి

ఆచరణాత్మక నూతన సంవత్సర నిర్ణయం!

మనదేశ ప్రాథమికవిద్య స్థితిగతులను తెలుసుకోవడానికి ప్లానింగ్ కమిషన్ కోసం ముంబైకి చెందిన 'ప్రథమ్' అనే ఎన్జీవో సంస్థ ఇటీవల ఒక సర్వే జరిపింది. ఈ సర్వేలో బయట పడిన కొన్ని చేదునిజాలు-2010 నాటికల్లా పిల్లలందరూ బడికి వెళ్ళాలన్న మన ప్రభుత్వ లక్ష్యానికి అనుకూలంగా లేకపోవడం ఆందోళన కలిగించేవిగా ఉన్నాయి.

దేశవ్యాప్తంగా వివిధ రాష్ట్రాలలోని ముప్పై జిల్లాలలో 7-10 ఏళ్ళలోపు పిల్లలు; 10-14 ఏళ్ళలోపు పిల్లలు అని రెండు విభాగాలుగా విభజించి జరిపిన ఈ సర్వేలో-విద్యాసంవత్సర తరంభంలో బడిలో చేరే బాలికలలో ఆరోవంతుమంది కొన్ని నెలలలోనే బడి మానేస్తున్నారని తెలియవచ్చింది.

ఈ బాలబాలికలలో నాలుగోవంతుమంది ఒక్కవాక్యం కూడా సొంతంగా రాయలేకపోతున్నారు. కొందరయితే చెప్పినా రాయలేకపోతున్నారు. ఉత్తర ప్రదేశ్‌లోని అలహాబాద్, లక్నో జిల్లాలలో ప్రభుత్వ పాఠశాలలలో చదివే 7-10 ఏళ్ళలోపు పిల్లలు అసలు చదవలేకపోతున్నారు. ప్రైవేటు పాఠశాల విద్యార్థుల పరిస్థితి గుడ్డిలో మెల్లగా కొద్దిగా మెరుగ్గా ఉంది.

మశుచిని నిర్మూలించాం; మలేరియాను నిర్మూలించాం; పోలియోను నిర్మూలించనున్నాం అని గర్వంగా చెప్పుకుంటున్నాం. సంతోషకరమైన సంగతులే. అదేవిధంగా నిరక్షరాస్యతను నిర్మూలించడంలో కూడా అలాంటి శ్రద్ధనే కనబరచాలి. ఏమాత్రం నిర్లక్ష్యం చూపకూడదు. 2020 నాటికల్లా మనదేశం అగ్రరాజ్యం కావాలని కలలు కంటూన్న తరుణంలో, ప్రతి ఒక్కరికీ ఉన్నతవిద్య కాకపోయినా కనీసం చదవడం, రాయడం నేర్పడం చాలా అవసరం. అందుకు యుద్ధప్రాతిపదికపై కృషి చేయవలసిన అవసరం ఎంతయినా ఉంది. ఇందులో ఎలాంటి జాప్యమూ జరగకూడదు. ఇదే మన ఆచరణాత్మక నూతన సంవత్సర నిర్ణయం కావాలి!

సంపాదకుడు : విశ్వం

Visit us at : http://www.chandamama.org