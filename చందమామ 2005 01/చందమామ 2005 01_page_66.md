మానవ నిర్మిత మహాద్భుతాలు:
అజంతా-ఎల్లోరా గుహలు

అద్భుతమైన ప్రాచీన భారతీయ శిల్ప-చిత్రకళా ప్రతిభకు చక్కని తార్కాణాలు అజంతా-ఎల్లోరా గుహలు! మన ప్రాచీన శిల్పులు నిర్మించిన ఈ సుందర గుహాలయాలు మహారాష్ట్రలోని ఔరంగా బాదుకు సమీపంలో ఉన్నాయి.

మనదేశపు ప్రాచీన చిత్రకళకు అజంతా చిత్రాలను ప్రధానమైన నమూనాగా భావిస్తారు. వింధ్య పర్వతాల కనుమద్వారం వద్ద అర్ధచంద్రాకారంగా విస్తరించివున్న 250 అడుగుల ఎత్తయినకొండలో క్రీస్తుశకారంభంలో బౌద్ధులు గుహలు తొలిచి చైత్యాలు అంటే బౌద్ధదేవాలయాలు, విహారాలు నిర్మించారు. ఈ గుహల లోపల శిల్పాలు చెక్కారు. బుద్ధుడికి సంబంధించిన కథలను కుడ్య చిత్రాలుగా నిర్మించారు. ఈ గుహల నిర్మాణం ఏడెనిమిది వందల యేళ్ళపాటు సాగిందట. అజంతా గుహలలో 25 విహారాలు, 5 చైత్యాలు ఉన్నాయి.

ప్రపంచ ప్రసిద్ధిగాంచిన మనదేశపు అద్భుతాలలో ఎల్లోరా గుహలు ప్రధానమైనవి. ఏకాం డపు రాతిని మలిచి, శిల్పకారులే గుహలు తొలిచి, అతి సుందుమైనశిల్పాలు చెక్కారు. ఈ గుహలలో 12 బౌద్ధులు తొలిచినవి. వీటి నిర్మాణం క్రీ.శ. 370-750 మధ్య జరిగిందని భావిస్తున్నారు. 17 గుహలు హిందువులు తొలిచారు. వీటిలోని శిల్పాలు శివపార్వతులకు సంబంధించినవి. ఈ గుహలలో మలిచిన కైలాసాలయం అత్యద్భుతమైనది. దీని నిర్మాణం క్రీ.శ. 735-755 మధ్య జరిగి వుండవచ్చని భావిస్తున్నారు. దీని పొడవు 276 అడుగులు; మెడల్పు 154 అడుగులు; ఎత్తు 108 అడుగులు. ఈ ఆలయం అంతా ఒకే రాతిలో మలచబడడం విశేషం.

ఇవిగాక మరో 5 గుహలను జైనులు 8-13 శతాబ్దాల మధ్యకాలంలో తొలిచారు.

పక్కపక్కనే వెలసిన బౌద్ధ, హిందూ, జైన గుహాలయాలు మతసామరస్యాన్ని చాటుతున్నాయి.