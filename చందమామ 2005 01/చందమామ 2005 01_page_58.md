మేలాపురనివాసి కామయ్యకు అత్యవసరంగా, సుగంధపురికి వెళ్ళవలసిన పనిబడింది. గొడుగు వేసుకుని మిట్టమధ్యాహ్నపు ఎండలో బయలుదేరాడు. పక్క వీధిలో వుండే శీతయ్య కూడా గొడుగు వేసుకుని వస్తూ, కామయ్యను కలిశాడు. శీతయ్య ప్రయాణం కూడా సుగంధపురికే. ఇద్దరికీ మాటలు కలిసినై. కామయ్య గొడుగు కొత్తదిగావున్నది; శీతయ్య గొడుగు పాతబడి చిరుగులు పడివున్నది. శీతయ్య, కామయ్య గొడుక్కేసి ఒకసారి పరీక్షగా చూసి, “ఏం, కామయ్య! మనం రెండేళ్ళ క్రితం పెదవీర్రాజు కొట్లో ఒకేనాడు గొడుగులు కొన్నాం కదా. నా గొడుగు పాతబడి పోయింది, నీ గొడుగు కొత్తదిలా మెరిసిపోతున్నది. ఏమిటీ రహస్యం?” అంటూ ఆశ్చర్యంగా అడిగాడు.

“ఇందులో రహస్యం ఏమీ లేదు, శీతయ్య! నా గొడుగుకు నాలుగైదు తడవలు మరమ్మతులు చేయించాను. అందుకే అలా కొత్తగా కనిపిస్తున్నదేమో?” అన్నాడు కామయ్య.

“భలేవాడివే! ఎంత మరమ్మతులు చేయిస్తే మాత్రం కొత్తదానిలా వుండడం ఎలా సాధ్యం! నా గొడుక్కూ చాలాతడవలు మరమ్మతులు చేయించాను. అయినా పాతగొడుగులాగే వున్నది కదా,” అన్నాడు శీతయ్య.

“అదే నాకూ అంతుబట్టడం లేదు, శీతయ్య! రెండు వారాల క్రితం సంతకు వెళ్ళినప్పుడు, లక్ష్మయ్య కనిపించాడు. ఇద్దరం ఏవో కొయ్యసామానులు బేరమాడుతూ గొడుగుల్ని అక్కడి చెక్కబల్ల మీద పెట్టాం. కొనుగోళ్ళు పూర్తయ్యక గొడుగులు తీసుకుని, సంతలో చెరోమైపుకూ వెళ్ళాం. ఆశ్చర్యం! తర్వాత ఇంటికి వచ్చి చూసుకుంటే, నా గొడుగు కొత్త గొడుగులా మెరుస్తూ వుంది, విచిత్రంగా!” అన్నాడు కామయ్య.

కామయ్య, లక్ష్మయ్యల మతిమరుపుతనం ఎవరికి లాభించిందో అర్థమై, శీతయ్య చిన్నగా నవ్వుకున్నాడు.
- కోనే నాగవెంకట ఆంజనేయులు