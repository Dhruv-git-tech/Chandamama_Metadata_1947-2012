పగలా? రాత్రా?

ఫిరాట్లంక జమీందారు ఉపేంద్రరాయుడికి శిస్తులు వసూలు చేసేందుకూ, రైతుల కష్టనుఖాలు తెలుసుకుని దివాణంలో చెప్పేందుకూ చురుకుదనం, తెలివితేటలూ గల ఉద్యోగి కావలసివచ్చాడు. దివాను ఆ విధంగా చాటింపు వేయించాడు. చాలామంది యువకులు వచ్చారు.

జమీందారు పక్కన కూర్చుని వుండగా, దివాను వాళ్ళను ఒక్కొక్కడిగా పిలిపించి, “నువ్వు పన్నెండ డుగుల లోతూ, పదడుగుల వెడల్పూ గల గోతిలో పడ్డావనుకో, అప్పుడు ఎలా బయటికి వస్తావు?” అని ప్రశ్నించసాగాడు.

ప్రతి ఒక్కడూ సాయం కోసం కేకలు వేస్తాననీ, ఎవరో వచ్చి లాగుతారనీ జవాబులు చెప్పసాగారు. అయితే, చివరగా ఒక యువకుడు దివానును, “అయ్యా, నేపడ్డ గోతిలో నిచ్చెన ఏమైనా ఉన్నదా?” అని అడిగాడు.

“అక్కడ నిచ్చెన వుంటే, నేనీ ప్రశ్న అడగను కదా?” అన్నాడు దివాను.

“అది పగలా? రాత్రా?” అని అడిగాడు యువకుడు.

“పగలా, రాత్రా అనేది సమస్య కాదు. ఆ గోతిలోనుంచి ఎలా బయటికి వస్తావు? అన్నది ప్రశ్న” అన్నాడు దివాను కాస్త చిరాగ్గా.

దానికాయువకుడు, “అది రాత్రివేళ కానప్పడూ, నేను గుడ్డివాణ్ణి కూడా అయివుండనప్పుడూ- అసలు నేనా గోతిలో ఎందుకు పడతాను!” అన్నాడు.

ఆ జవాబు విని దివాను ఆశ్చర్యపోతున్నంతలో, జమీందారు చిరునవ్వు నవ్వి, “వెంటనే ఇతడికి ఉద్యోగ బాధ్యతలు అప్పచెప్పండి!” అన్నాడు.

- కోటంరాజు రమాపతి