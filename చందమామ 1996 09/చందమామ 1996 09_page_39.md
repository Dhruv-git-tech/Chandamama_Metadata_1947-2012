పరోపకారం!

హేలాపురిలోని, ఒక ప్రసిద్ధమైన గురుకులంలో విద్యనభ్యసించడానికి, దూరప్రాంతాల నుంచి కూడా విద్యార్థులు వస్తూండేవాళ్ళు. అక్కడ శ్రద్ధగా విద్యనభ్యసించిన వాళ్ళల్లో కొందరికైనా రాజా స్థానంలో ఉద్యోగం దొరుకుతుందన్న ప్రతీతి ఉండేది.

ఒక రోజున గురువు విద్యానందుడు పరోపకారం ఎంత పుణ్యమో విద్యార్థులకు వివరిస్తూ, “ఉదాహరణకు, కొందరు వృద్ధులు వచ్చేపోయే వాహనాల భయం కారణంగా బాట దాటలేక, దిక్కులు చూస్తూ నిలబడి వుంటారు. అలాంటివారిని బాట దాటించడం ఎంతో పుణ్యకార్యమవుతుంది,” అని చెప్పాడు.

ఆ మర్నాడు నలుగురు విద్యార్థులు గురుకులానికి ఆలస్యంగా వచ్చారు. గురువు ఇంత ఆలస్య మయిందేమని వాళ్ళను ప్రశ్నించాడు.

దానికి వాళ్ళు, “గురువర్యా! మేము ఇక్కడికి వస్తుండగా, ఒక వృద్ధుడు బాట పక్కనిలబడివున్నాడు. మేం నలుగురం కలిసి అతణ్ణి బాట దాటించాము,” అన్నారు.

“అలాగ! చాలా సంతోషం. ఆ వృద్ధుణ్ణి బాట దాటించడానికి ఒక్కరు సరిపోతారు కదా? నలు గురి అవసరం ఎలా కలిగింది?” అని ప్రశ్నించాడు గురువు.

“ఆ ముసలాయన బాటకు ఆ పక్కకు రానని పేచీ పెట్టాడు. ఇది పనికాదని నలుగురం కలిసి అతణ్ణి ఎత్తుకుని బాట దాటించాము,” అన్నారు విద్యార్థులు.

ఇది విన్న గురువు నిర్ఘాంతపోయాడు.

— కోనేనాగవెంకటఆంజనేయులు