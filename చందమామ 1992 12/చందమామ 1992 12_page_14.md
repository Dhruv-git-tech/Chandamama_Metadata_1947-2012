“అదేంలేదు!” అన్నాడు పార్థుడు చిన్నగా నవ్వుతూ.

మరిడమ్మ, రాకుమారికి రామచిలకగా మారడం, తిరిగి మామూలు రాకుమారిగా మారడం ఎలాగో ఆ మంత్రం నేర్పింది. రాకుమారిచికటిపడే సమయానికి, చిలకగా మారి తన అంతఃపురానికి ఎగిరి పోయింది.

మర్నాడు మధ్యాహ్నం వేళకు రాకుమారి వచ్చింది. వస్తూనే ఆమె పార్థుడికి పసరు రాసింది. ఈ విధంగా పదిరోజులు జరిగింది. తనకు వైద్యం చేస్తున్న, మరిడమ్మ మనమరాలు తన పక్కన లేకుండా, జీవించలేనేమో నన్న భయం పట్టుకున్నది, పార్థుడికి.

ఒకరోజు రాత్రి వాడు, మరిడమ్మతో, “అత్తా, కంటిచూపు తిరిగివస్తే, ఆ చలవ నీ మనమరాలిదే. ఆమెకు అభ్యంతరం లేక పోతే పెళ్ళి చేసుకుంటాను,” అన్నాడు.

“అదేమిత్రా, అబ్బీ! నీకు రాకుమారితో పెళ్ళి జరపాలనుకుంటున్నాను గదా,” అన్నది మరిడమ్మ.

“నాకు ఏ రాకుమారీ అవసరం లేదు. పెళ్ళంటూ చేసుకుంటే నీ మనమరాల్నే చేసుకుంటాను,” అన్నాడు పార్థుడు చాలా పట్టుదలగా.

మర్నాడు వచ్చిన రాకుమారితో, మరిడమ్మ పార్థుడన్న మాటలు చెప్పింది.

“అంతటి అందగాడికి, నేను తగను అవ్వా,” అన్నది రాకుమారి తలవంచుకుని.

“మావాడికి చూపు రాదనే గదా, నీ భయం!” అన్నది మరిడమ్మ.

అందుకు రాకుమారి కంగారుపడి, “అదేంమాట, అవ్వా? ఆయనకు చూపు లేక పోయినా, నాకుందిగా,” అన్నది.

మరిడమ్మ సంతోషంగా, “ఇద్దరికీ ఒకరి మీద ఒకరికి, ఇంత ఇష్టంగా వున్నప్పుడు, ఇంకా దాగుడుమూతలెందుకు? రాజ్యం కోసం గాక, నిన్ను నిన్నుగా ఇష్టపడే వాడి కిచ్చి, నీ పెళ్ళి జరిపించాలని, మీ నాన్నగారి ఆశ! ఇక పార్థుడికి కళ్ళు కనిపిస్తాయిలే,” అన్నది.