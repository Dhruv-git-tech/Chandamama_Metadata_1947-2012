రాజవర్మ ప్రశ్న వింటూనే, రాక్షసుడు కాస్త తడబాటు చెంది, ఏదో రహస్యం చెబు తున్నవాడిలా చిన్న గొంతుతో, “నాకోక శాపం వున్నది! రాజు అనుమతి లేనిదే ఏ రాజ్యంలోనూ అడుగు పెట్టలేను. అందుకే నిన్ను చంపకుండా నీ అనుమతి కోరు తున్నాను. మరి మంత్రి నెందుకు అవు తున్నానంటావా? రాజుకైతే ప్రజాక్షేమం బాధ్యత; మంత్రికి రాజుక్షేమం బాధ్యత. నేను నీ క్షేమం చూసుకోవడం సులభం. ప్రజలక్షేమం చూసుకోవడం కష్టం. రాజు నా చెప్పుచేతల్లో వుంటే, నావల్ల ప్రజల కన్యాయం జరిగినా, ఆ బాధ్యత నీదే కానీ నాది కాదు,” అన్నాడు.

అంతావిని, రాజవర్మ ఆలోచనలో పడ్డాడు. ఆయన తన మనసులో, “ఈ రాక్షసుడి శక్తి అపారం. కానీ, వీడివల్ల నాకు లాభమే తప్ప ప్రాణహాని లేదు. ఏదో ఒక రోజున వీడి బలాన్ని ఉపయోగించుకుని, నేను చక్రవర్తిని కావచ్చు!” అనుకుని వాడి మాటలకు తన అంగీకారాన్ని తెలిపాడు.

రాక్షసుడు వెంటనే మానవరూపం ధరించాడు. రాజు, రాక్షసమంత్రి కలిసి రాజధానికి చేరుకున్నారు. ఆ సమయంలో అవకాశవర్మ, రాజవర్మ మరణించినట్లు ప్రకటించి, పట్టాభిషేకం చేయించుకునే ప్రయత్నంలో వున్నాడు. రాజును చూస్తూనే వాడికి నోట మాట రాలేదు. రాజవర్మ వాడి వంక గుడ్లురిమి చూసి, “నీ నేరానికి శిక్ష ఏమిటో తెలుసా?” అంటూ ఏదో అన బోయాడు.

రాక్షసమంత్రి రాజును వారించి, “ప్రభూ! ఈ రోజునుంచి రాజ్యంలో ఏ నేరం జరిగినా, దోషిని నిర్ణయించడం మీ బాధ్యత, శిక్షిం చడం నాబాధ్యత. ఈ ద్రోహికి నేను విధించే శిక్షను చూడండి!” అంటూ ఒక్కసారిగా తన ఆకారాన్ని పెంచి, అవకాశవర్మను గుప్పెట్లో పట్టుకుని చప్పున నోట్లో వేసుకున్నాడు. ఆ దృశ్యం చూసిన వారందరూ హాహాకారాలు చేశారు. రాక్షసమంత్రి తిరిగి మానవ రూపాన్ని పొందాడు.