కొన్ని రోజులు గడిచాక ఆటుగా ఒక రాజకుమారుడు వచ్చాడు. అతనికి కూడా వసంత పిలుపు వినిపించింది. అతను లోపలికి వెళ్ళి, ఆక్కడ ఎవరూ లేక పొవటం చూసి, గుడిచుట్టూ తిరిగి చూశాడు. ఇంతలో మళ్ళీ వసంత పిలుపు రెండోసారి వినిపించింది. అతను మళ్ళీ లోపలికి వెళ్ళి చూశాడు. లోపల ఎవరూ లేరు. అతను మళ్ళీ బయటికి వచ్చి, బయట కూర్చుని అంతా చూస్తున్న తల్లిని, “ఎవరా పిలిచేది?” అని అడిగాడు.

“నేనేమీ వినలేదు, నాయనా!” అన్నది తల్లి.

ఇంతలో వసంత మూడోసారి పిలిచింది. రాజకుమారుడు మూడోసారి ఆలయంలోకి వెళ్ళాడు. అతని వెంటనే తల్లి కూడా వెళ్ళింది. ఈసారి లోపల వసంత కనిపించింది. ఆమె స్పృహలేనట్టుగా నాగదేవత విగ్రహం ముందు పడి ఉన్నది.

రాజకుమారుడు చప్పన ఆమెను లేపి కూర్చోబెట్టి, శైత్యోపచారాలు చేశాడు. కొంత సేపటికి వసంత కళ్ళు తెరిచి, ఎవరో పరాయివాణ్ణి చూసి సిగ్గు పడింది. ఇంతలో ఆమెకు తన తల్లి కనిపించింది. ఆమె “అమ్మా!” అంటూ లేచివచ్చి తన తల్లిని కౌగలించుకున్నది.

తరవాత తల్లి రాజకుమారుడితో, “నాయనా, నీరుణం ఎట్లా తీర్చుకోగలను? నా కూతుర్ని నాకు తిరిగి దానం చేశావు!” అంటూ తమ కథ అంతా అతనికి చెప్పింది.

అంతా విని రాజకుమారుడు, “నేను మీకు పుత్రికాదానం చేశాను. మీరు నాకు మీ అమ్మాయిని కన్యాదానం చెయ్యండి,” అని అడిగాడు.

తరవాత ఆతల్లి కూతుళ్ళు ఆరాజకుమారుడి వెంట అతని నగరానికి వెళ్ళి పోయారు. ఆక్కడ వసంతను రాజకుమారుడు మహావైభవంగా పెళ్ళి చేసుకున్నాడు.