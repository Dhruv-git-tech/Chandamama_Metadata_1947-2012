దొంగలు గుహ బయట కత్తులు పట్టుకుని కాపలా ఉన్నారు.

లోపలికి వచ్చిన దొంగను చూసి గోపాలుడు మెచ్చుకునే ధోరణిలో, “మనిషి అంటే అలా ఉండాలి-ఒడ్డూ, పొడుగూ, కోర మీసమూ!-చూశారా, ఎలా ఉన్నాడో!” అన్నాడు బలాకగుప్తతో.

ఈ మాటకు దొంగ పాంగి పోయి, మీసం దువ్వుకుంటూ, “మీ భోజనం త్వరగా పూర్తి చెయ్యండి. నేను చాలా దూరం పోవాలి. ఈ రాత్రే మా చెల్లెలి పెళ్ళి,” అన్నాడు.

“మీ చెల్లెలికి పెళ్ళి అవుతున్నదా? మా తరపున ఆమెకు ఒక చిన్న కానుక

ఇస్తావా ఏమిటి?” అంటూ బలాకగుప్త తన దగ్గర వున్న వజ్రాల ఉంగరాన్ని దొంగ చేతిలో పెట్టాడు.

దొంగా మనిషే. బలాకగుప్త తన చేతిలో వజ్రాల ఉంగరం పెట్టగానే దొంగ గుండె చెరువయింది. జటాధరు డనే పేరు గల ఆ దొంగ బలాకగుప్తతో, “మీ సొత్తు ఎలాగూ పోయింది. మీ ప్రాణాలు పోకుండా ఏదన్నా మార్గం ఉంటే బాగుండును. తప్పించుకు పోయేటందుకు ఏదన్నా మార్గం ఆలోచించండి. తెల్లవారి వచ్చి నా చేతనైన సహాయం నేను చేస్తాను,” అన్నాడు.

ఆ రాత్రి బలాకగుప్త గాని, అతని నౌకరు గోపాలుడు గాని కన్ను మూయలేదు.

మర్నాడు మధ్యాన్నానికి జటాధరుడు వారిద్దరికీ భోజనంతో పాటు కొన్ని మంచి పిండి వంటలు కూడా తెచ్చి, “మీ కానుక చూసి మా చెల్లెలు మురిసి పోయింది. ఈ పిండి వంటలు మీ కోసం ఆమే పంపింది. ఇంతకూ మీరు పారిపోయే ఉపాయం ఏమన్నా ఆలోచించాలా?” అని అడిగాడు.

“గుహ ద్వారం తెరిచి ఉంచి, రెండు గుర్రాలు గుహ వెలపల ఏర్పాటు చేస్తే మేం పారిపోతాం,” అన్నాడు బలాకగుప్త.

“అది నాకు సాధ్యం కాదు,” అన్నాడు జటాధరుడు.