దైవనిర్ణయం

బ్రసానగరంలో మజీద్ అనే యువకుడు ఉండేవాడు. వాడు అమిత సోమరి. మొండి ఘటం. మజీద్ తల్లిదండ్రులను తప్ప ఎవ్వరినీ లెఖ్ఖ చేసేవాడు కాడు.

మజీద్ తండ్రి ఒక దర్జీ. అతని సంపాదనతోనే సంసారం గడిచేది. ఒకరోజు మజీద్తో వాడి తండ్రి, “ఒరే, నీ వేషాలు చూస్తే విసుగెత్తుతున్నదిరా. నువు వెళ్ళి హస్సన్ బ్రసీగారు చెప్పే బోధలన్నా విను, బాగుపడతావేమో!” అన్నాడు.

హస్సన్ బ్రసీ అనే మతగురువు బ్రసానగరంలోనే ఉండి, ప్రజలకు జ్ఞానబోధ చేస్తూ ఉండేవాడు. మజీద్ వేళ్ళేసరికి ఆయన తన శిఘ్యులకు ఇలా బోధిస్తున్నాడు:

“ప్రతి ప్రాణికీ తిండి, తీర్థమూ ప్రసాదించేది భగవంతుడే. ఎవరికెంత ఇవ్వాలో, ఎలాటి మేలు చేకూర్చాలో ఆయనకు బాగు తెలుసు. ఆయన నిర్ణయాన్ని ఏ శక్తి మార్చలేదు: అది తప్పక ముమ్మాటికి జరిగి తీరుతుంది.”

మజీద్ ఈ మాట విని గురువును సమీపించి, “హజ్రత్, ఇప్పుడు మీరు చెప్పిన దానికి ఆర్ధమేమిటి? కాస్త వివరించి చెప్పండి,” అని అడిగాడు.

హస్సన్ బ్రసీ చిరునవు్వ నవ్వి, “నాయనా, భగవంతుడు నీ చేత ఏదన్నా తినిపించాలనుకుంటే నువ్వు దాన్ని తిని తీరుతావు. అలా జరగకుండా చెయ్యటం ఎవరి తరమూ కాదు,” అన్నాడు.

“అలాగా? ఐతే భగవంతుడు నా చేత ఇవాళ ఏం తినిపిస్తాడో చెప్పండి,” అని మజీద్ వేళాకోళంగా అడిగాడు.

హస్సన్ బ్రసీ వాడి కేసి ఎగాదిగా చూసి, “నీకు ఇవాళ పాయసం తినాలని రాసిపెట్టి ఉన్నది. నువు ఇవాళ పాయసం తింటావు,” అన్నాడు.