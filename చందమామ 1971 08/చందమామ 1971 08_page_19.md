వాళ్ళు ప్రాణాలతో పుంటే, యీ గండ్ర గొడ్డలికి బలిపెడతాను!” అన్న మాటలు వినిపించినై.

ఆ గొంతు అడవిలో చెట్టుకు పహరా తిరిగే గండ్రగొడ్డలి యువకుడిది! ఖాడ్గ జీవ దత్తులు ఆ గొంతు పోల్చుకున్నారు. ఖాడ్గ వర్మ తన పక్కనే వున్న కత్తిని ఒరలో నుంచి బయిటికి లాగి ద్వారం దగ్గిరకు పోయి తలుపు తెరిచాడు.

భవనం మెట్ల దగ్గిరకు పోతున్న గండ్ర గొడ్డలి యువకుడు తన వెనక వైపున కిర్రు మంటూ తలుపు తెరుచుకున్న శబ్దం వింటూనే గిరుక్కున వెనుదిరిగి చూశాడు. వెన్నెల వెలుగులో అతడికి ఖాడ్గవర్మ కని

పించాడు; అతడి చేతిలోని కత్తి తళ్ళతళ మెరుస్తున్నది.

“ఆరెరె, ఎవడివి నువ్వు? .... వాడివా, వాడి భూతానివా? మిట్టకోటకు వచ్చి రాత్రి నిద్రచేసిన వాడెవడూ యింతవరకు లేడు!” అన్నాడు యువకుడు గండ్రగొడ్డలిని పైకెత్తి పట్టుకుని.

“ఒరే, అర్భకుడా, ఆట్టే వాగక పోయి బుద్ధిగా పడుకుని నిద్రపో. మళ్ళీ నీ కేకల్తో నిద్రాభంగం కలిగించావో, నీ చర్మం ఒలి చేస్తాను,” అన్నాడు ఖాడ్గవర్మ కోపంగా ద్వారబంధం దాటి బయిటికివస్తూ.

యువకుడు కాస్త బెదిరి మరో రెండు మూడు మెట్లు గబగబా ఎక్కి, “చర్మం ఒలుస్తావా? నన్నేదో సింహమో, పులో అను కుంటున్నావా? చూడు నిన్నిప్పుడే నా గండ్ర గొడ్డలికి....”

యువకుడు మాట ముగించే లోపలే, మెట్ల పై భాగం నుంచి మహాకాయుడు విసిరిన ఒక పెద్ద బొమిక వచ్చి అతడి వీపుకు తపీమంటూ తగిలింది. యువకుడు అదిరిపడి తలఎత్తి చూసేంతలో మహాకాయుడు పైన నిలబడి అతడి కేసిచూస్తూ, “ఎందుకు జంగుపిల్లిలా ఒకటే అరుపు ప్రారంభించావు? ఈ సమయంలో నేను భోజనం చేస్తుంటానని నీకు తెలియదా?” అన్నాడు కోపంగా.