“మనంఇప్పుడొకపవిత్రస్థలంలోఅడుగు పెడుతున్నాం,” అంటూ కొంగును తల మీదికి తీసుకున్నది తల్లి. “అల్లరి చేయకూడదు. గట్టిగానూ మాట్లాడకూడదు,” అని ఆమె మళ్ళీ హెచ్చరించింది. అయితే ఆమె హెచ్చరిక అవసరం లేకుండానే, అమృత సర్ స్వర్ణదేవాలయంలో అడుగుపెట్టగానే పిల్లలిద్దరూ కిక్కురుమనకుండా ఉండిపోయారు. అక్కడి వాతావరణం అంతటి ప్రశాంత గంభీరంగా ఉన్నది.

“మనదేశంలోని మతసామరస్యానికి ప్రత్యక్ష నిదర్శనం ఈ స్వర్ణదేవాలయం. ఈ దేవాలయ నిర్మాణానికి కావలసిన స్థలాన్ని అక్బర్ చక్రవర్తి ఇచ్చాడు.

1577లో గురు రామదాసు, పునాదుల తవ్వకం పనులు ప్రారంభించాడు. 1589లో ఈ ఆలయ నిర్మాణానికి మియాన్ మీర్ అనే ఒక ముస్లిం సాధువు ప్రారంభోత్సవం చేశాడు,” అంటూ ఆ ఆలయ విశిష్టతను వివరించాడు తండ్రి నెమ్మదిగా. శిక్షుల పవిత్ర గ్రంథం ‘గ్రంథ్ సాహెబ్ భద్ర పరచిన పెద్ద పేటికవున్న మందిరాన్ని చేరారు. కొందరు భక్తులు అందులోని భక్తి గీతాలను శ్రావ్యంగా ఆలపిస్తున్నారు. తండ్రి కరసేవ చేయాలనుకున్నాడు. పిల్లలు కూడా ఆయనతో జతకలిశారు.

పిల్లలు ఓరగా ఉన్న చీపురు కట్టలను అందుకుని-మరికొందరు భక్తులతో కలిసి ఆలయం నేలను చిమ్మారు. వాళ్ళ నాన్న మరోవైపు వరసగా అమర్చివున్న భక్తుల పాదుకలను తుడిచాడు. తల్లి అక్కడున్న పెద్ద సామూహిక వంటశాలకు వెళ్ళి అక్కడి వాళ్ళకు సాయపడింది. సేవా కార్యక్రమం అయ్యాక అందరూ కలిసి ఆలయంలో జరిగే సామూహిక విందుకు కూర్చున్నారు. రొట్టెలు, సబ్జీ, పప్పుతో రుచికరమైన భోజనం పూర్తి చేశారు.