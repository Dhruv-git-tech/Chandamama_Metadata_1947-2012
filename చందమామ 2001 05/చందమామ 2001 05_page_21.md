భారత సంస్కృతి - చరిత్ర - 16

ఒక గొప్ప నాగరికతలో వి ఘట్టాలు -
తరతరాలుగా సత్యం కోసం జరిగిన అన్వేషణ!

16. అహంకారాన్ని జయించిన యోధులు!

“హరిశ్చంద్రుడి కథ అద్భుతం తాతయ్యా! అది విన్నాక ఇక్కడి నుంచి లేవడానికి మనసురావడం లేదు,” అన్నాడు సందీపుడు.

“అలా అయితే, మీరు ఇక్కడే కూర్చోండి. నేను వెళతాను,” అంటూ చేతికర్ర అందుకున్నాడు దేవ నాథుడు.

పిల్లలందరూ నవ్వుతూ లేచి నిలబడ్డారు.

“నదీ తీరంలో కొంత దూరం నడుద్దామా?” అన్నాడు దేవనాథుడు.

“అలాగే, తాతయ్యా,” అన్నారు పిల్లలు ఒక్క సారిగా.

అందరూ కలిసి కొంతదూరం నడిచారు. నది మలుపు తిరుగుతూన్న చోట పూలచెట్ల మధ్య, అర్ధ వృత్తాకారంలో అమర్చిన రెండు సిమెంటు బెంచీలు కనిపించాయి. దేవనాథుడు ఒక బెంచీ మీద

కూర్చుంటూ, “నేను ఇక్కడ కొంతసేపు ఉండి వస్తాను. కావాలంటే మీరు ఇళ్ళకు వెళ్ళవచ్చు,” అన్నాడు.

“మీరు లేచినప్పుడు లేచాం. మీరు నడిస్తే మీ వెంట నడిచాం. ఇప్పుడు మీరు కూర్చున్నారు. మీ అనుచరులమైనమేమూ కూర్చేవాలి కదా?” అన్నాడు సందీపుడు. పిల్లలందరూ నవ్వుతూ బెంచీల మీద కూర్చున్నారు.

“ఉదయిస్తూన్న పూర్ణచంద్రుడు; నిండుగా ప్రవహిస్తూన్న నది; చల్లగా వీస్తూన్న గాలి! ఇవన్నీ మరొక కథ వినడానికి ఆహ్లాదకరమైన వాతావరణాన్ని కల్పిస్తున్నాయి కదా తాతయ్యా?” అన్నది శ్యామల చిన్నగా నవ్వుతూ.

“మన పురాతన చరిత్రను గురించి తెలుసు కోవాలని ఉంది. మా ఉపాధ్యాయులు మనదేశంపై