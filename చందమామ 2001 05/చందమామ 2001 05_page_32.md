ఏప్రిల్-జూన్ నెలల మధ్య కులూలోయ సమీపంలో వున్న గ్రేట్ హిమాలయన్ నేషనల్ పార్కును సందర్శించవచ్చు. మంచు చిరుతలు, కొండమేకలు, యాక్ లు, ఊదా నలుపు ఎలుగుబంట్లు ఇక్కడి ప్రత్యేక ఆకర్షణలు.

సివాలిక్ కొండసానువుల పాదతలంలో కార్బెట్ నేషనల్ పార్క్ ఉన్నది. సుప్రసిద్ధ బ్రిటిష్ వేటగాడూ, ప్రకృతి పరిశీలకుడూ అయిన జిమ్ కార్బెట్ స్మృతి చిహ్నంగా దీనికీపేరు పెట్టారు. ఫిబ్రవరి- మే నెలల మధ్య ఇక్కడికి వెళ్ళవచ్చు. పులులు, ఏనుగులు, చిరుతలు, ఎలుగుబంట్లు, నిల్ గాయ్, కణుజులు, అడవి పందులు, ముండ్ల పందులు, నాలుగు కొమ్ముల జింకలు మొదలైన జంతువులు సందర్శకులను అలరిస్తాయి.

హిమాలయాల పాదతలంలోని 'దుద్వా నేషనల్ పార్క్' స్వాంప్ డీర్ (జింక), పరిరక్షణకు నెలకొల్పబడింది. క్రమంగా ఇక్కడ పులులు, చిరుతపులులు, లెపర్ట్ జాతి చిరుతపులులు ప్రవేశపెట్టబడ్డాయి. ఇటీవల ఖడ్గమృగాలను కూడా చేర్చారు. ఈ 'పార్క్'లో రకరకాల పక్షులు కూడా ఉన్నాయి.

బాంధవ్ నగర్ నేషనల్ పార్కులో పులులు, చిరుత పులులు, గోర్, చిటాల్, నిల్ గాయ్, కణుజులు మొదలైన జంతువులతో పాటు రకరకాల పక్షులనుకూడా చూడవచ్చు. ఫిబ్రవరి - జూన్ నెలల మధ్య కాలం దీనిని సందర్శించడానికి అనుకూలమైన సమయం.

1973లో పాలమావ్ నేషనల్ పార్కును 'ప్రాజెక్ట్ టైగర్' పథకం కిందికి తీసుకువచ్చారు. హథీ బజ్వా, మధుచన్ శిఖరాలపై నుంచి జంతువులను చూసి ఆనందించవచ్చు. అక్టోబర్-మే నెలల మధ్య ఇక్కడికి వెళ్ళినట్టయితే వాతావరణం అనుకూలంగానూ, ఆహ్లాదకరంగానూ ఉంటుంది.