సీతాపురం గ్రామంలో, కామాకయ్య అనే ఒక హరిదాసుండే వాడు. ఆయన చెప్పే కథలకు శ్రీహరి, గణపతి, చంద్రం అనే వాళ్ళు పక్కవాయిద్యాలతో, వంతపాటతో బాగా రక్తికట్టిస్తూండేవాళ్ళు.

కామాకయ్య కథ చెప్పేందుకు నూట పదహార్లు తీసుకునేవాడు. ఆ పైన వినే వాళ్ళల్లో కొందరు, ఆయన చెప్పిన హరి కథకు సంతోషించి కొంతడబ్బుయిస్తూండే వాళ్ళు. కథ పూర్తవగానే, హారతిపళ్ళెంలో వేసిన డబ్బుకూడా కామాకయ్యేతీసుకునే వాడు. అయితే, ఆ విధంగా వచ్చిన మొత్తం డబ్బులో, బహుతకుపడ డబ్బును శ్రీహరిక, గణపతిక, చంద్రానికి ఇస్తూండే వాడు. వాళ్ళకు ఆ డబ్బు తీసుకోవడం అసంతృప్తికరంగా వున్నప్పటిక, హరి దాసుకు కోపం వస్తుందని మారుమాట్లాడే వాళ్ళు కాదు.

ఒకసారి ఆ ముగ్గురూ, కామాకయ్య లేని సమయంలో ఆయన ఇంటికి వెళ్ళి, హరిదాసు భార్య అచ్యుతాంబతో ఎంతో దీనంగా, ''అమ్మా, హరిదాసు గారిని అందరూ చాలా గొప్పగా మెచ్చుకుంటే— ఆయన ఆ ఘనత కథ చెప్పే తన ఒక్కడిదే కాదనీ, అందులో మా ముగ్గురికీ పాలువున్నదనీ. నలుగురితో అనడమే గాని, వసూలైన డబ్బులో కొద్దిగా మాత్రమే మాకు ఇస్తున్నాడు. కుటుంబీకులమైన మాకూ అనునిత్యం ఎన్నో సాధకబాధకాలుంటవి.'' అన్నారు.

హరిదాసు భార్య అంతా విని, వాళ్ళతో, ''మీరు చెప్పకుండానే హరిదాసుగారు, మీతో ఎలా ప్రవర్తిస్తున్నదీ నేను గమనిస్తూనే వున్నాను. ఆయనకు నచ్చని మాట ఏదైనా చెబితే, తీవ్రంగా కోపగించు కుంటాడు,'' అన్నది.