" పిల్లనివ్వకుండా ఎటు పొతావురా, తలమాసిన వెధవా ? వెంటనే కట్టంతో సహా నాకు పిల్లనిచ్చి పెళ్ళి చెయ్యి," అంటూ శంకరయ్య రాకీనుడి చెవి మెలి పెట్టాడు.

రాకీనుడికి పట్టరాని కోపం వచ్చింది. వాడు ఆ కోపంలో శంకరయ్యను విరు చుకు తినేవాడే. కాని ఈ లోపుగా, గుహ లోపలి గుహలో ఉన్న రాకీనుడి పెళ్ళాం, శంకరయ్య అన్న మాటలు విని ఇవతలికి వచ్చింది. ఎందుకంటే, దానికొక కూతురు ఉన్నది. ఆ పిల్లది చాలా స్థూలకాయం. ఎంత ప్రయత్నించినా దానికి యీ నాటివరకూ సంబంధం కుదరలేదు.

అందుచేత రాకీసి ఇవతలికి వస్తూనే, "ఏం రాకీనుడివయ్యా నువూ ? అల్లుడు వస్తే ఒక మర్యాదా, మంచీ లేదూ !" అంటూ తన మొగుడి మీద విరుచుకు పడింది.

" ఇంతకూ పిల్ల ఏదీ ? " అంటూ శంకరయ్య చుట్టూ చూశాడు.

" ఇప్పుడే విహారానికి వెళ్ళింది. ఇంకో ఝాముకుగాని రాదు. అలిసి వచ్చావు, ఒక కునుకుతియ్య," అన్నది రాకీసి.

శంకరయ్య రాకీసి పెట్టిన పళ్లు తిని, పాలు తాగి, లోపలి గుహలో జంతువుల చర్మాల మీద శయనించాడు.

శంకరయ్య పుష్టి అయినవాడు. వాణ్ణి తినాలని రాకీనుడికి కోరికగా ఉన్నది.