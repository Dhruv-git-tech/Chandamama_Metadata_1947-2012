సరైన సమాధానం చెప్పి, ఒక్కదానికి చెప్పలేక పోయినా, ఈ గంటను ఇక్కడ వదిలివెళ్ళాలి. రెండింటికి సమాధానం చెప్పలేకపొయినట్టయితే, ఆ లక్ష వరహాల బహుమానం కూడా ఇచ్చి వెళ్ళాలి. మూడు ప్రశ్నలకూ సమాధానం చెప్పలేకపొతే, మీరు పల్లకీ దిగి, గంటను మాత్రం పల్లకీలో వుంచి, దాన్ని స్వయంగా మా రాజుగారికి అందజేయాలి. ఇదీ ఒప్పందం. మీకు సమ్మతమేనా?” అని అడిగాడు. కంకణుడు నిర్లక్ష్యంగా తలవూపి, అడగమన్నట్టు చూశాడు.

“అయితే వినండి, చెబుతాను! తెలిస్తేగానీ చెప్పలేనిది. చెబితేగానీ తెలియనిది. అలోచించిన మీదట తెలిసేది ఏమిటి?” అని అడిగాడు సుప్రతీకుడు.

కంకణుడు పెద్దగా నవ్వి, “ఒక మనిషి పేరు,” అన్నాడు.

“కాదు, పాడుపుకథ. ఒక మనిషి పేరు ఏమిటన్నది, ఆ మనిషి చెబితేనే తెలుస్తుంది తప్ప, అలోచిస్తే తెలియదు. అదే పాడుపు కథ అయితే, తార్కికంగా కాసేపు అలోచిస్తే సమాధానంతెలియవచ్చు,” అన్నాడు సుప్రతీకుడు.

కంకణుడు వెలవెలపోయాడు. ఒప్పందం ప్రకారం సుప్రతీకుడు, అతడి వద్దనుంచి గంటను లాగేసుకున్నాడు.

“నా రెండో ప్రశ్న: ఒక చెట్టు. చెట్టుకు రెండు కొమ్మలు. ఒక్కొక్క కొమ్మమీద ఐదు గురు కూర్చున్నారు. ఐదుమంది కుత్తుకలు కత్తిరించినా, ఒక్క చుక్క రక్తం కారలేదు. ఒక్కరి ప్రాణం కూడా పోలేదు. ఏమిటది?”