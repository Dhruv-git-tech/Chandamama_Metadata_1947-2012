ఆదిత్య నవ్వుతూ, 'భయపడకు! నేను దొంగను కాదు, దయ్యాన్ని అంత కన్నా కాదు,' అన్నాడు.

'అయితే, యింత అర్ధరాత్రి వేళ, నీ కిక్కడేం పని?' అని ఆ అమ్మాయి కోపంగా అడిగింది.

ఆదిత్య అమెకు తను రావడానికి కారణం ఏమిటో చెప్పి. 'ఆ దయ్యాలు చెప్పినదాంట్లో అబద్ధం ఏమీ లేదు. నీది అపూర్వమైన అందం! నా కిక్కడ మంచి ఉద్యోగమే వుంది. నేను, నిన్ను పెళ్ళాడాలనుకుంటున్నాను. తెల్లవారగానే వచ్చి, మీ వాళ్ళతో మాట్లాడతాను,' అన్నాడు సంతోషంగా.

ఆ మాటలతో ఆమె కళ్ళింత చేసి, పళ్ళు కొరుకుతూ, 'నీ కెంత పొగరు! నన్ను పెళ్ళి చేసుకుంటావా? నా అందం చూశాక, ఆ మాట అనేందుకు, నీ కెలా ధైర్యం వచ్చింది? ఎప్పుడైనా, నీ కోతి మొహాన్ని అద్దంలో చూసుకున్నావా? నీకు తగినశాస్త్రి జరగాలి,' అని, పెద్దగా గొంతెత్తి, 'అన్నయ్యా, అన్నయ్యా, దొంగ!' అంటూ కేక పెట్టింది.

ఆమె మాటలు అదిత్యకు గుండెల్లో శూలం పోట్లులా తగిలినై. అవమానంతో కుంగిపోయిన అతడికి పారిపోవాలన్న ఆలోచనే రాలేదు.

ఇంతలో వస్తాదులా వున్న వాడౌకడు దుడ్డుకర్ర చేతపట్టుకుని, 'దొంగ! ఎక్కడ?' అంటూ డాబా మీదికి వచ్చి, ఆదిత్యను చూసి, 'దొంగవెధవా, కావాలనుకుంటే నిన్ను, ఈ క్షణమే డాబామీది నుంచి కిందికి గిరవాటు వేయగలను. దయతలిచి పదులుతున్నాను. నిన్ను, ఈ రాత్రికి చీకటి కొట్లో వేసి తెల్లవారాక పదిమందిలో నిలబెట్టి, నీకు తగిన బుద్ది చెబుతాను,' అన్నాడు కోపంగా.

ఆదిత్య భయంతో, అవమానంతో వణికి పోతూ, 'నేను దొంగను కాదు!' అన్నాడు.