ఇలా వుండగా, ఒక వర్ష ఋతువులో ఉప్పెన వచ్చి సముద్రం పొంగి, దాపుల వున్న చాలా గ్రామాలనూ, పంటపాలాలనూ ఉప్పునీటి మయం చేసింది. కొండాపురం సముద్ర సమీప గ్రామం. పాలాలన్నీ సముద్రపు నీరు చేరడంతో పనికి రాకుండా పోయాయి. దానితో గ్రామంలో పెద్ద రైతు రామయ్యకూ, అతడి పాలేర్లకూ తేడా లేకుండా పోయింది. అందరూ తమ తమ కుటుంబాలతో ఉప్పెన ప్రాంతానికి దూరంగా తరలిపోసాగారు.

ఇది విన్న మంచన్నా, పులిదిండి గ్రామ స్థులూ నిరాశ్రయులైన వారికి తమ గ్రామంలో ఆశ్రయం కల్పించి, తమకు చేతనైన సాయం చేయసాగారు. ఆ సమయంలో మంచన్నకు తన తండ్రీ, అన్నలు కూడా గ్రామం విడిచి ఎక్కడికో బయలుదేరినట్టు తెలిసింది. వెంటనే అతడు, భార్యనూ, మామ గోపన్ననూ వెంట బెట్టుకుని బయలుదేరాడు.

వాళ్ళకు గ్రామ పాలిమేరల్లో కట్టుబట్టలతో, కొండంత దిగులుతోదిక్కులుచూస్తూ వస్తున్న రామయ్యా, అతడి ఇద్దరు కొడుకులూ కని

పించారు. రామయ్యతన కొడుకునూ, కోడ లినీ చూస్తూనే దుఃఖంతో కంట తడి పెట్టు కున్నాడు.

మంచన్న, తండ్రి చేతులు పట్టుకుని, “ఇప్పుడు విచారపడవలసిందేమీలేదు. కలిమి లేములు కావడికుండలు. ఉప్పు నీటితో చవుడు పట్టిన మన పంట పాలాలు తిరిగి బాగు పడడానికి నాలుగైదేళ్ళన్నా పడుతుంది. అప్పటివరకూ మనమందరం ఇక్కడ కలిసి కట్టుగా వ్యవసాయం చేసుకుందాం. మనలో ఎవరూ యజమానులూ కాదు, పాలేర్లూ కాదు!” అన్నాడు.

తాము కోరేదీ అదే నన్నట్టుగా మంచన్న భార్యా, గోపన్నా తలలు వంచి రామయ్యకు నమస్కరించారు.

మంచన్న మంచితనం చూసి రామయ్యతో పాటు అతడి కొడుకులిద్దరూ చాలా సంతోషించారు. ఆ క్షణంలోనే వాళ్ళల్లో వున్న స్వార్థం, పేదలపట్ల గల చులకన భావం నశించాయి. మంచన్న, గోపన్నల సాయంతో కొత్త జీవితం ప్రారంభించారు.