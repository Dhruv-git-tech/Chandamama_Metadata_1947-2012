## మనదేశపు సాంస్కృతిక ఉత్సవాలు

### వైశాఖ పూర్ణిమ

బౌద్ధ మతానుయాయులకు వైశాఖ (ఏప్రిల్-మే) పూర్ణిమ మూడు విధాలుగా ప్రాముఖ్యతను సంతరించుకున్న ముఖ్యమైన పవిత్ర పర్వదినం. గౌతమ బుద్ధుడు ఆరోజే శుద్ధోదనమహారాజు కుమారుడుగా లుంబినీవనంలో జన్మించాడు. వైశాఖ పూర్ణిమ వేకువజామునే బోధివృక్షం కింద ధ్యాననిమగ్నుడైన బుద్ధుడికి జ్ఞానోదయమయింది. ప్రపంచానికి జ్ఞానుధుధను అందించిన గౌతమ బుద్ధుడు నిర్వాణం పొందింది కూడా వైశాఖ పూర్ణిమనాడే కావడం మరో విశేషం. అందుకే వైశాఖ పూర్ణిమకు బుద్ధపూర్ణిమ అనే సార్ధకనామం ఏర్పడింది!

శ్రీలంక, మయాన్మార్, థాయ్‌లాండ్, టిబెట్, చైనా, కొరియా, లావోస్, వియత్నాం, మంగోలియా, భూటాన్, కాంబోడియా, జపాన్ దేశాలలో బౌద్ధులు అధిక సంఖ్యలో ఉన్నారు. అందువల్ల మనదేశం లోకన్నా ఆ దేశాలలోనే ఉత్సవ కోలాహలం ఎక్కువగా కనిపిస్తుంది. మనదేశంలోనూ బౌద్ధులు దీనిని ప్రశాంత ఆనందంతో జరుపుకుంటారు. తెల్లటి దుస్తులు ధరించి బౌద్ధ విహారాలకు వెళతారు. ఆరోజు అక్కడ నిత్యపూజలతో పాటు పవిత్ర గ్రంథ పఠనం కూడా చేస్తారు. బీహార్‌లోని బుద్ధగయలో వైశాఖ పూర్ణిమ ఉత్సవాన్ని ఘనంగా జరుపుకుంటారు. బుద్ధుడికి నీడనిచ్చిన బోధివృక్షం ఇక్కడ ఇప్పటికీ ఉంది. దీనిపక్కనే మహాబోధి ఆలయం ఉంది. ఆలయ ప్రాంగణాన్ని రంగు రంగుల పతాకాలతో, పుష్పాలతో అలంకరిస్తారు. ఈ సంవత్సరం బుద్ధపూర్ణిమ మే 13వ తేదీ వస్తున్నది.

మే నెలలో సిక్కింలో అంతర్జాతీయ పుష్పోత్సవం జరుపుతారు. అదేవిధంగా తమిళనాడులోని ఊటీలోనూ నెల రోజుల పాటు వేసవిఉత్సవం జరుగుతుంది. రకరకాల పుష్పాలకు ప్రసిద్ధిగాంచిన అతి చిన్న రాష్ట్రమైన సిక్కింలో మే నెలలో అనేక చోట్ల పుష్ప ప్రదర్శనలు జరుగుతాయి.

మే నెలలో జరుగనున్న 110వ పుష్పప్రదర్శన సందర్భంగా ఊటీలోని గవర్నమెంట్ బొటానికల్ గార్డెన్స్ రంగు రంగుల పుష్పాలతో చూపరులకు కనులవిందు చేయనున్నాయి. భారతదేశంలోనే ఒకే ఒక కార్క్ ట్రీ, పేపర్ బార్క్ ట్రీ, కోతులు ఎక్కని 'మంకీ ఫజిల్ ట్రీ'తో సహా ఇక్కడ దాదాపు 650 రకాల మొక్కలు, చెట్లు ఉన్నాయి. వేసవి ఉత్సవంలో ప్రధాన ఆకర్షణ పుష్పప్రదర్శన!

చందమామ

మే 2006