కోటీశ్వరుడైన జయగుప్తుడికి ముగ్గురు కూతుళ్ళున్నారు. వాళ్ళు, శ్రీకాంతుడికి చక్కగా అతిథిమర్యాదలు చేశారు. శ్రీకాంతుడు వాళ్ళ రూపానికీ, వినయానికీ ఎంతో ముచ్చటపడి, జయగుప్తుడి దగ్గర మెచ్చుకున్నాడు.

జయగుప్తుడు నవ్వి, “నేను నీ ముగ్గురు కొడుకుల్నీ చూడలేదు. ఐనా, నువ్వు తెలుసు కాబట్టి వాళ్ళను అల్లుళ్ళుగా చేసుకోవాలను కుంటున్నాను. నువ్వు నా కూతుళ్ళను చూసి నచ్చారన్నావు. ఉత్తినే కబుర్లెందుకు? మరి వాళ్ళను కోడళ్ళుగా చేసుకుంటావా?” అని అడిగాడు.

శ్రీకాంతుడు కాస్త తడబడి, “అక్క చెల్లెళ్ళు తోడికోడళ్ళయితే కలిసికట్టుగా వుంటారని, నా భార్య అంటూంటుంది. అందులోనూ నీ కూతుళ్ళు, నా కోడళ్ళయితే, అది నా అదృష్టమే అనుకుంటాను. కానీ, ముందు పిల్లలు ఒకరినొకరు చూసుకుని ఇష్టపడాలి కదా!” అన్నాడు.

వెంటనే జయగుప్తుడు, “నీ ఊరికీ నా ఊరికీ బోలెడు దూరం. పెళ్ళిచూపులొక సారీ, పెళ్ళి మరొకసారీ అంటే చాలా ఇబ్బంది. మరి నా పిల్లలకు నా మాట వేదవాక్కు. నీ పిల్లలకు నీ మాటా అంతే అనుకుంటున్నా. కాదంటేనే, పెళ్ళిచూపులు తప్పనిసరి!” అన్నాడు సవాలు చేస్తున్నట్టు.

శ్రీకాంతుడు కూడా అది సవాలుగా తీసుకుని, ఇంటికి వెళ్ళగానే కొడుకులు ముగ్గుర్నీ పిలిచి, జరిగింది చెప్పి, “జయగుప్తుడు నా బాల్య మిత్రుడు. ఆయన కూతుళ్ళు అందాల రాసులు. చాలా వినయగుణంకలవాళ్ళు.

మీరు పెళ్ళిచూపులక్కర్లేకుండా పెళ్ళి కొప్పుకుంటే, జయగుప్తుడి ముందు నేను గర్వంగా తలెత్తుకు తిరుగుతాను,” అన్నాడు.

అందుకు పెద్దవాళ్ళిద్దరూ సరేనన్నారు. చివరివాడైన చక్రి మాత్రం నసుగుతూ విమల గురించి చెప్పాడు. విమల తండ్రి మోహ పురం వీరాంగుడని తెలియగానే శ్రీకాంతుడు మండిపడి, “ఆ వీరాంగుడు మనకు ఆగర్భ శత్రువు. నువ్వు విమలను మర్చిపో!” అన్నాడు.

చక్రి ఒప్పుకో లేదు. అప్పుడు శ్రీకాంతుడు కోపం పట్టలేక, “నా మిత్రుడి కూతుర్ని కాదని, నా శత్రువు కూతుర్ని పెళ్ళి చేసుకో వాలనుకుంటే, నువ్విక నా ఇంట్లో వుండొద్దు. తక్షణం వెళ్ళిపో!” అన్నాడు.

చక్రి వెంటనే ఇల్లొదిలి పెట్టి మోహపురం వెళ్ళి విమలను కలుసుకుని జరిగింది చెప్పాడు.