“వెధవా, అవతలికిపో. ఆ రాజుగారి సమస్య నీకు వచ్చినా బాగుండేది!” అన్నది తల్లి విసుక్కుంటూ.

“అరరే, సమస్యలు సామాన్యులమైన మనబోటివాళ్ళకేకాకుండా రాజుగారికి కూడా వస్తాయా? మరీ విచిత్రంగా ఉందే! అయినా ఏమిటా సమస్య?” అని కొడుకు అడిగాడు, తల్లి కెదురుగా కూర్చుని తాను కూడా తిరగలి విసురుతూ.

“మనకు కనబడేది పైన ఆకాశమూ, కింద భూమీ మాత్రమే గదా, ఈ భూమి మీద కోట్ల సంఖ్యలో ఉండే ప్రాణులు కొన్ని స్వర్గానికీ, మరికొన్ని నరకానికీ ఎలా పోతు న్నాయో రాజుగారికి ఎవరన్నా చెప్పాలట. అదీ రాజుగారి సమస్య,” అంటూ బ్రాహ్మాడి భార్య తిరగలిపైరాయి ఎత్తి చూసింది.

అప్పుడు తిరగట్లో కొన్నిగింజలు నలిగి ఉండటమూ, మరికొన్ని నలగకుండా ఉండటమూ బ్రాహ్మాడి కొడుకు పరిశీలించి చూశాడు.

వెంటనే వాడి కేదో తట్టింది. వాడు అప్ప టిక్ప్పుడే బయలుదేరి సరాసరి రాజభవనం దగ్గరికి వెళ్ళి, “నాకు రాజుగారి దర్శనం కావాలి,” అని ద్వారపాలకులను అడిగాడు.

వాడి అవతారం చూసి, “రాజుగారు నీ బోటి వాళ్ళకు దర్శనం ఇవ్వరు,” అన్నారు ద్వారపాలకులు.

“నేను రాజుగారి సమస్య తీర్చటానికి వచ్చాను. ఈ మాట రాజుగారికి చెప్పండి,” అన్నాడు బ్రాహ్మాడి కొడుకు.

తన సమస్య తీర్చేవాడు వచ్చాడనగానే రాజు బ్రాహ్మాడి కొడుకును లోపలికి రానివ్వ