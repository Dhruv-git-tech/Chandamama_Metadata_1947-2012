# తెలివైన కోడలు!

చదువు పూర్తికాగానే శివరాం, జమీందారు కచ్చేరీలో మంచి ఉద్యోగం సంపాయించాడు. ఆ తర్వాత ఆరు నెలలకు అందంతోపాటు తెలివితేటలూ, మంచితనం వున్న నీరజను పెళ్ళిచేసుకున్నాడు. తల్లి అనసూయమ్మకు, కట్టకానుకలు తేలేదని కోడలిపై కోపంగా వుండేది. కాని, ఇంటికి వచ్చిన బంధువులతోనూ, ఇరుగుపారుగు వాళ్ళతోనూ మాత్రం, తను కానీ కట్టం లేకుండా కొడుక్కు, ఎంతో ఆదర్శప్రాయంగా పెళ్ళి చేశానని గొప్పలు చెప్పుకునేది.

ఒక సంక్రాంతి పండగకు నీరజ చెల్లెలు గిరిజ అక్కను చూడడానికి వచ్చింది. పండగకు తన చెల్లెలికి మంచి చీర కొనిపెట్టాలని నీరజ ఆలోచించి, ఆ సంగతి భర్తశివరాంకు చెప్పింది. శివరాం, “అమ్మసంగతి నీకు తెలుసుకదా! ఇల్లు గుల్లచేస్తున్నావంటూ తర్వాత నిన్ను సూట్‌పోటీ మాటలు అని తీరుతుంది!” అన్నాడు.

ఆ సాయంత్రం శివరాం కచ్చేరీనుంచి తిరిగి రాగానే, నీరజ అతడికి చీర విషయంలో ఒక ఉపాయం చెప్పింది. శివరాం సరేనని, మర్నాటి సాయంత్రం ఇంటికి వచ్చేటప్పుడు ఒక మంచి చీర కొని తెచ్చాడు.

ఆ సమయంలో అనసూయమ్మ, పక్కింటి కామాక్షమ్మతో మాట్లాడుతున్నది. శివరాం, భార్యా మరదళ్ళతో కలిసి తల్లి దగ్గరకుపోయి, “అమ్మా, పండగకు నీకు కొత్తచీర తెచ్చాను. నీరజ పెళ్ళిలో తనకు అమ్మావాళ్ళు పెట్టిన చీరల్లో ఒక కొత్తచీర వున్నదట. అది కట్టుకుంటుంది,” అన్నాడు.

అనసూయమ్మ ఏదో అనబోయేంతలో కామాక్షమ్మ కల్పించుకుని, “వదినా! కొడుకంటే ఇలా వుండాలి! పెళ్ళానికి వాళ్ళ అమ్మావాళ్ళిచ్చిన చీరతో సరిపెట్టి, నీకు మాత్రం కొత్తచీర తెచ్చాడు. ఈ విషయంలో నీ కొడుకూ, కోడల్ని మెచ్చుకోవాల్సిందే!” అని, శివరాంతో, “అదే చేత్తో నీ మరదలు గిరిజకు ఒక చీర తీసుకురాకూడదూ?” అన్నది.

ఆ వెంటనే అనసూయమ్మ కామాక్షమ్మ ముందు తన మంచితనం ప్రదర్శించాలనుకుని, “గిరిజకు చీర తెమ్మని చెబుదామని మరిచిపోయాను. పండక్కి ఈ చీర గిరిజ కట్టుకుంటుంది,” అంటూ చీరను గిరిజ చేతికి అందించింది. ఈ విధంగా తమ ఉపాయం పారినందుకు శివరాం, నీరజ చాలా సంతోషించారు. — ఎం.రాజేశ్వరి