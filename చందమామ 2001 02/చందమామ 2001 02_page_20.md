“అయ్యా, ఆ ఆచారి దారిపాడుగునా ‘రక్షించండి!’ అంటూ కేకలు పెట్టసాగాడు. అందుకని, మా నాయకుడు, వాణ్ణి జొన్న కంకులున్న గోతాంలో గొంతువరకూ దూర్చి, గోతాం మూతి బిగించాడు. ఇప్పుడు వాడు నది ఒడ్డున మేం ఒంటెల మీద నుంచి దించిన సామానుల్లో పడివున్నాడు. ఇక నాకు ప్రాణహాని కలిగించరుగదా? అంతా నిజం చెప్పాను,” అన్నాడు బందిపోటు.

“నువ్వు చెప్పినదాంట్లోవున్న నిజానిజాలు తెలుసుకునేవరకూ, నిన్నిక్కడే ఒకచెట్టుకు కట్టివేసి వుంచుతాం. నోరెతి అరవకుండా వుండేందుకు, ఇన్ని చెట్లఁఆకులు నీనోట కుక్కక తప్పదు!” అని జీవదత్తుడు, పక్కన వున్న ఒక ఖడ్గజాతివాడికి సౌంజ్ఞ చేశాడు.

బందిపోటును వాడు దూరంగా తీసుకు పోగానే, ఖడ్గజీవదత్తులు ఒక చెట్టుమీదికి పోయి, బందిపోట్లు విడిదిచేసిన ప్రాంతాన్ని పరీక్షగా చూడసాగారు. హఠాత్తుగా ఖడ్గ వర్మకు, బందిపోట్లు విడిదిచేసిన చోటుకు దాపులనున్న కొండగుహలో కాగడా వెలుగు కనిపించింది.

అతడు ఆశ్చర్యపోతూ, “జీవా, అదేమిటి? ఆ కొండగుహలో కాగడా వెలుగు చూశావా? శరీరమంతా జడలమయంగావున్న ఆ వికృతాకారుడెవరూ? వాణ్ణి మంత్రదండంతో కొడుతున్నవాడు అంతకన్నకూడా వికృతంగా వున్నాడే!” అన్నాడు.

జీవదత్తుడు, ఖడ్గవర్మ చెప్పిన గుహకేసి దృష్టిసారించాడు. ఖడ్గవర్మ చెప్పిన విధంగా గుహలో ఒక కాగడా వెలుగుతున్నది. దాని వెలుగులో-శరీరమంతా పాడవాటి జడలు వేలాడుతున్న వికృతాకారుడొకడూ, నల్లని వస్త్రం ధరించి చేతగల మంత్రదండాన్ని బందిపోట్లకేసి వూపుతున్న మాంత్రికుడొకడూ కనిపించారు.

ఖడ్గజీవదత్తులు అమితాశ్చర్యంతో, ఆ వింత మానవులకేసి చూస్తూండగానే, శరీర మంతా జడలుగల వికృతాకారుడు— కొండలూ, అరణ్యం మార్మోగేలా పెద్దగా ఒక కేకపెట్టి, గుహలోనుంచి బయటికి దూకి బందిపోట్లకేసి పరిగెత్తుకురాసాగాడు. అతడి నుదుటిమీద నిప్పుకుంటా ఏదో వెలుగుతూ ఆరిపోతున్నది. —(ఇంకావుంది)