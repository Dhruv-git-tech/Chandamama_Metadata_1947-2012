సంచాలకులు
చక్రపాణి. బి.నాగిరెడ్డి

నూతన సహస్రాబ్దిలో చందమామ!

ఈనాటి పాఠకులు చాలామంది చందమామ ప్రారంభమైన రోజులు ఎలా ఉండేవో ఊహించలేరు. స్వాతంత్ర్య సాధనకు దేశం ఆయత్తమవుతూన్న కాలఘట్టం అది. టీవీ లేదు; కంప్యూటర్ లేదు; ఇంటర్ నెట్ లేదు; ఆధునిక ముద్రణా సౌకర్యాలు లేవు. చేత్తో ఒక్కొక్క అక్షరంగా కంపోజ్ చేసి కథలను ముద్రించే కాలం!

ప్రస్తుతం ముద్రణారంగంలో విప్లవాత్మకమైన మార్పులు వచ్చాయి. మీ తాతలు, తండ్రులు చదివిన రోజులకన్నా ఇవాళ చందమామ ఆకర్షణీయంగా ఉందని భావిస్తున్నాము. అక్కడితో ఆగిపోకుండా చందమామ నూతన తీరాలకేసి దృష్టి సారిస్తోంది. ఇప్పటికే చందమామ పలు దేశ విదేశ పత్రికలకూ, వార్తాపత్రికలకూ భారతీయ సంస్కృతీ సంప్రదాయాలను తెలియజేసే శీర్షికలను అందజేస్తోంది. తన సాహితీ సంపదలను టీవీల ద్వారా ప్రసారం చేయడానికి సమాయత్తమవుతోంది. ఆదర్శ జీవితానికి కావలసిన ఉన్నతమైన విలువలను విశదీకరిస్తూ, అర్హైయవదశకంలో చందమామలో వెలువడి పాఠకుల ఆదరాభిమానాలను చూరగొన్న “పరోపకారి పాపన్న కథలు” హైదరాబాదు దూరదర్శన్ కేంద్రంద్వారా ఈ నెల నుంచి ప్రసారం కానున్నాయి. తక్కినవి కూడా వివిధ ఛానెల్స్ లో వివిధ భాషలలో క్రమంగా ప్రసారం అవుతాయి.

ఆరోగ్యకరమూ, ప్రయోజనాత్మకమూ అయిన జీవితం సాగించడానికి కావలసిన విజ్ఞాన వినోదాలు విరజిమ్మే విషయాలను పాఠకులకు అంద జేయాలన్న ఆశయాన్ని కొనసాగిస్తూ; విజ్ఞాన, సాంకేతిక రంగాలలో కాలానుగుణంగా వస్తూన్న అభివృద్ధిని సద్వినియోగం చేసుకోవడానికి చందమామ సంస్థిద్ధంగా ఉన్నది!