“రాజ్య సింహాసనం కన్నా మరింత గొప్ప దాన్ని ఆయన త్యాగం చేయాలని నేను ఆశిస్తు న్నాను. ఆయనలో గాఢంగా పాతుకుపోయిన ‘అహంకారాన్ని’ త్యాగం చేసే రోజు కోసం నేను ఎదురు చూస్తున్నాను,” అన్నాడు వసిష్ఠుడు.

“బావుంది, కాని, మీ నుంచి ఒక్కమాట ఆయన్ను సంతృప్తి పరుస్తుంది. మిమ్మల్ని ద్వేషించడం మానేస్తాడు. ఆధ్యాత్మిక లక్ష్యసాధనకు మరింత ఏకాగ్ర చిత్తంతో సాధన చేస్తాడు కదా?” అన్నది అరుంధతి.

“కాదు, ఆ మాటతో ఆయన ఉప్పాంగి పోతాడు. తృప్తి చెంది, ఆధ్యాత్మిక సాధనపట్ల అలసత్వం ఆరంభమై ప్రగతి ఆగిపోతుంది. నా మాటతో ఆయనలో బ్రహ్మర్షి అనే భావాన్ని ఏర్పరచి, ఆయన ఆధ్యాత్మిక ప్రగతికి అడ్డు పడడం నాకు ఇష్టంలేదు. ఎంతో సాధించగల శక్తి ఆయనకు ఉన్నది. ఆయన నిజంగానే గొప్ప బ్రహ్మర్షి స్థాయిని అందుకోవాలని ఆశిస్తు న్నాను,” అన్నాడు వసిష్ఠుడు.

వెలుపలినుంచి ఆ మాటలు విన్న విశ్వామిత్రుడి చేతినుంచి ఖఢగం జారి కింద పడింది. హాని తలపెట్టి శత్రువులా ప్రవర్తిస్తూన్న తనపట్ల సైతం ప్రేమ చూపుతూ, తన శ్రేయస్సును కోరుకుంటూన్న వసిష్ఠుడి మీద ఆయన కెంతో గౌరవం ఏర్పడింది. కన్నీళ్ళు కారుస్తూ, ఆయన వెళ్ళి వసిష్ఠుడి పాదాలపై పడ్డాడు.

ఆ తరువాత ఆయనలో ఎంతో మార్పు వచ్చింది. ఉన్నత ఆధ్యాత్మిక శిఖరాలను అందుకున్నాడు.

“మనిషి మనసు చాలా క్లిష్టమైనది. వసిష్టణ్ణి హతమార్చాలని ప్రయత్నించిన నాటికి విశ్వామిత్రుడు ఏమాత్రం ఆధ్యాత్మిక ప్రగతిని సాధించలేదని చెప్పలేము. అయితే, ఆధ్యాత్మిక కిరణాలు ప్రసరించని చోటు ఆయన హృదయంలో ఎక్కడో కొంత దాగి ఉన్నది. అదే దుర్మార్గంగా ప్రవర్తించేలా చేసింది. మామూలు మానవ ప్రవృత్తిని ఆధ్యాత్మిక శక్తిజయించిన్నుడే ఆయన గొప్పఋషిఅయ్యాడు,” అన్నాడు దేవనాథుడు.

“మనిషిని ఎన్నటికీ అర్థం చేసుకోలేమేమో!” అన్నాడు సందీపుడు.

“మొదట మనల్ని మనం చక్కగా అర్థం చేసుకుందాం. అప్పుడే ఎదుటి మనిషిని అర్థం చేసుకోగలం!” అంటూ లేచి నిలబడ్డాడు దేవనాథుడు.

— (ఇంకావుంది)