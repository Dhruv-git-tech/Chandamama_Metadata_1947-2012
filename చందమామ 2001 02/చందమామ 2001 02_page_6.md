## తాజ్మహల్ మాయమయిందా?

అవును! మాయమయిందనే కఛపురా ప్రజలు భయపడ్డారు. కఛపురా యమునానదికి ఆవలి తీరంలో ఉన్నది. అక్కడి నుంచి 400 మీ॥ దూరంలో యమునానది ఆవలి తీరంలో ఉన్న తాజ్మహల్ స్పష్టంగా కనిపిస్తుంది. సుప్రసిద్ధ ఐంద్రజాలికుడు పి.సి.సర్కార్ జూనియర్ — తన మాయాజాలంతో తాజ్మహల్ను మాయం చేస్తానని పట్టణంలో కరపత్రాలు పంచాడు. ఆ వింతను చూడడానికి ప్రజలు గుమిగూడారు. పి.సి.సర్కార్ జూనియర్ తన మాయాజాల ప్రదర్శనను నవంబర్ 8వ తేదీ మధ్యాహ్నం ప్రారంభించాడు. నిజంగానే తాజ్మహల్ మాయమవుతుందా అని ప్రేక్షకులు కుతూహలంతో ఎదురుచూడసాగారు. అవును, అతడు చేసి చూపాడు. వెయ్యి జతల కళ్ళు ఆ పాలరాతి కట్టడాన్ని ఉత్కంఠతతో చూస్తూండగా అది వాళ్ళ కళ్ళనుంచి మరుగయింది. ఐంద్రజాలకుడి కుమార్తె మేనక మరో రెండు నిమిషాలలో దానిని మళ్ళీ యధాస్థానంలో కనిపించేలా చేసింది. దీనిని గురించి పి.సి.సర్కార్ జూనియర్ మాట్లాడుతూ, “ఇంద్రజాలవిద్యలోని అదృశ్య రసాన్ని ఇందులో నేను ఉపయోగించాను,” అన్నాడు.

## ‘అబాక్స్’ నుంచి ‘అన్జాన్’ వరకు...

జపానుదేశం క్యోటోలో అక్టోబర్ 31 వ తేదీ ఒక లెక్కల పోటీ జరిగింది. 992.587318ని 5,647.723తో విభజించమని సమస్య ఇచ్చారు. కాల్యులేటర్లు, కంప్యూటర్లు ఉపయోగించకూడదు. ఆఖరికి ‘అబాక్స్’ సాయం కూడా లేదు. అయినా కొందరు ఊహలలోనే ‘అబాక్స్’ పూసలను కదిలించసాగారు. మనసులో లెక్కలు వేసుకుంటూ కొందరు బుర్రబద్దలు కొట్టుకోసాగారు. అంతలో పదమూడేళ్ళ హిరోకిత్యుచియా చేయి పైకెత్తాడు. అనుమతి లభించగానే గబగబా లేచివచ్చి బోర్డు మీద: 0.1757500013279688115015555826658 అని రాశాడు. అవును!

అదే సరైన సమాధానం. ఈ లెక్క వేయడానికి అతడు ‘అన్జాన్’ పద్ధతిని అనుసరించాడు. చైనాలో ప్రారంభమైన ‘అబాక్స్’ జపానుకు క్రీ॥శ॥ 1500 సం॥లోనే పరిచయమయింది. అబాక్స్‌లో లెక్కలు వేయడానికి లోహపుతీగలకు అమర్చిన పూసలను ముందుకూ, వెనక్కూ కదిలించవలసి వుంటుంది. దీనిని ఉపయోగించిన నిపుణులు కొందరు పూసలను భౌతికంగా కదిలించడానికి బదులు మరొక సులభమార్గాన్ని కనుగొన్నారు. అబాక్స్‌ను మనసులోనే ఊహించుకుని పూసలను కదిలిస్తూ లెక్కలు గణిస్తారన్నమాట. దీనినే ‘అన్జాన్’ అంటారు. కాల్యులేటర్లు, కంప్యూటర్లు వెనకబడే రోజులు వస్తాయో, ఏమో మరి!