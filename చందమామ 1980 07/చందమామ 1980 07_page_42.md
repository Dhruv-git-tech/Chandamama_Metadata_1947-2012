సరి అయిన నిర్ణయం

కన్నయ్య పారుగున ఉండే హరిదాసు పట్టి పోట్లగొడ్డు. పారుగున ఉన్న పాపానికి కన్నయ్య మీద అతను ప్రతిదానికి కాలు దువ్వేవాడు. కన్నయ్య ఎంతో సాత్వికుడై కూడా హరిదాసు మీద తరచు కేకలు వెయ్యవలసి వచ్చేది.

కన్నయ్య దొడ్లో ఉన్న కొబ్బరిచెట్టు పెరిగి, పూర్తిగా హరిదాసు దొడ్లోకి వంగిపోయింది. ఆ కారణాన కన్నయ్య, హరిదాసు దొడ్డిలో రాలిపడిన కాయలు హరిదాసునే తీసుకోనిచ్చేవాడు. కాని హరిదాసుకు అలా తృప్తికలగలేదు. ఒకసారి అతను కన్నయ్య కొబ్బరిచెట్టుకు కాచిన గెల ఒకటి పక్వానికి వస్తుండగా తానే కోసేసుకున్నాడు.

ఇందుకు కన్నయ్య అభ్యంతరం చెప్పాడు. హరిదాసు కన్నయ్యను తిట్టిపోశాడు. కన్నయ్య గ్రామాధికారితో చెప్పుకున్నాడు. గ్రామాధికారి వచ్చి హరిదాసుతో, “ఇదేం పని? కన్నయ్య నాటి, నీరు పోసి పెంచిన చెట్టు కాయలన్నీ నువు తీసుకోవటం న్యాయమా ?” అన్నాడు.

“ఎవరు పెంచితే ఏమండి? చెట్టు తల నా ఆవరణలో ఉన్నది. దానికి కాసిన కాయలన్నీ నావే!” అన్నాడు హరిదాసు.

గ్రామాధికారి కన్నయ్య కేసి తిరిగి, “హరిదాసు మాట కాదనటానికి లేదు. కొబ్బరిచెట్టు తల అతని ఆవరణలో ఉంటే, చెట్టు మొదలు నీ ఆవరణలో ఉన్నది. దాని కాయలు నీ కెలాగూ దక్కవు గనక, దాని మొదలు నరికించెయ్యి. చెట్టు విరిగి పడి అతని పశువుల పాకా, ఇంటి చూరూ విరిగితే నీ తప్పు లేదని నేను తీర్పు చెబుతాను,” అన్నాడు.

వెంటనే హరిదాసు కొబ్బరికాయల గెల తెచ్చి కన్నయ్యకు ఇచ్చుకున్నాడు. అందులో నుంచి కొన్ని కాయలు తీసి కన్నయ్య హరిదాసుకు ఇచ్చాడు.
— గుండాల విజయ