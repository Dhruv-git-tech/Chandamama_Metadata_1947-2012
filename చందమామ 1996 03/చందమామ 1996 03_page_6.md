చంద్రమామ

సంస్థాపకుడు : ‘చక్రపాణి’

సంచాలకుడు : నాగిరెడ్డి

పరీక్షల భయం

మార్చ్ నెల రాగానే బయట ఎండతో పాటు విద్యార్థుల మన సులు కూడా వేడెక్కుతాయి. చాలామంది పరీక్షలకు హడావుడిగా తయారవుతూ ఉంటారు. నిద్రాహారాలు పట్టించుకోకుండా పడీపడీ చదువుతూ ఉంటారు. ఫైనల్ పరీక్షలు రాసే కొంతమంది విద్యార్థులు మరీ భయపడుతూ ఉంటారు. నిజానికి సక్రమంగా చదివే విద్యార్థులు పరీక్షలంటే భయపడనవసరం లేదు. పరీక్షలకుముందు తయారు కావడానికి ఒకటి రెండు వారాలు సెలవులు ఇస్తారు. పరీక్షలకు సిద్ధం కావడానికి ఈ రెండు వారాలే చాలు!

ఈ రెండు వారాలలో పునశ్చరణ చేసుకోవడానికి ఒక పథకం రూపొందించుకోవాలి. చదివే పాఠాలు కొత్తవేం కావు. సంవత్సరం పొడవునా ఉపాధ్యాయులు బోధించినవే ; విద్యార్థులు చదివినవే. పాఠ్యపుస్తకాలు, నోట్సు సహాయంతో వాటిని ఒకటికి రెండు సార్లు మననం చేసుకోవడమే ఇప్పుడు చేయవలసిన పని.

అయితే, సంవత్సరమంతా చదవకుండా వృధా చేసినవాళ్ళే భయపడాలి. అటువంటి వాళ్ళు కూడా కొంచెం కష్టపడి పథకం ప్రకారం చదివినట్టయితే పరీక్షలలో ఉత్తీర్ణులు కావడం ఏమంత కష్టం కాదు. దేనికైనా పట్టుదల, కృషి కావాలి.

పరీక్షలు రాస్తున్న విద్యార్థులందరూ విజయం సాధించాలని కోరుకుంటూ, శుభాకాంక్షలు తెలియజేస్తున్నాము.

సంపుటి : 98

మార్చ్ 96

సంచిక : 3

విడిప్రతి : 5.00

సంవత్సర చందా : 60.00