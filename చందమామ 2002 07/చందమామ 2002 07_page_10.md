# మాయాసరోవరం

## 6

[చరకాచారి దగ్గరకు వచ్చిన మొసలి ఆకారంవాణ్ణి నేర్పుగా పట్టుకుని, అతడి వాహనం జలగ్రహం మీద ఎక్కి జయశీలుడూ, సిద్ధసాధకుడూ హిరణ్యపురం కేసి బయలుదేరారు. దారిలో ఒకచెట్టుమీద నుంచి బోయభీమన్న, మొసలి ఆకారంవాణ్ణి బాణంతో కొట్టాడు. జలగ్రహం పోయి భీమన్న వున్న చెట్టును కూకటివేళ్ళతో పెకలించింది.
— తరవాత]

బోయభీమన్న ప్రాణభయంతో కేకలు పెడుతూనే చెట్టుతోపాటు కిందపడ్డాడు. జయశీలుడు, మకరకేతు భుజం పట్టుకుని గట్టిగా కుదిలిస్తూ, “ఒరే, మొసలితొడుగు దుష్టుడా! నా అనుమతి లేకుండా జలగ్రహాన్ని చెట్టును పెళ్ళగించేందుకు ఎందుకు ఉసి కొల్పావు?” అన్నాడు కోపంగా.

మకరకేతు బాధతో ఒకసారి మూలిగి, “జయశీలా, నేనా బోయవాణ్ణి నేల పడగొట్టించకపోతే, ఆ దుర్మార్గుడు ఈపాటికి మరో బాణాణ్ణి వదిలి నా గుండెల్ని చీల్చేవాడు,” అన్నాడు.

ఈ లోపల సిద్ధసాధకుడు, జలగ్రహం మీది నుంచి కిందికి దూకి, చెట్టుకొమ్మల్లో చిక్కుకుని నానా అవస్థా పడుతున్న బోయ భీమన్నను బయటికి లాగి, “ఒరే, బోయ వెధవా! కాళ్ళూ, చేతులూ ఏమైనా విరిగి నయ్యేమో చూసుకో,” అన్నాడు.

భీమన్న ఎగిరి గంతేసి, “దయ్యాలపోతు దొరా! నాకేం దెబ్బలు తగల్లేదు; అలా చెట్టు