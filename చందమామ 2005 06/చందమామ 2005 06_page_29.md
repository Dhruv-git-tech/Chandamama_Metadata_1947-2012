## మహిళల కోసం మసీదు

మసీదు నుంచి పిలుపువినగానే భక్తులైన ముస్లింలు రోజుకు ఐదు సార్లు నమాజు చేయాలని చెబుతారు. అయినా మహిళలను, మసీదులలోకి అనుమతించరు. వాళ్ళు ఇళ్ళనుంచే ప్రార్థనులు చేస్తూంటారు. ముస్లిం మహిళలను మసీదులోకి అనుమతించడంపై ఓవైపు చర్చ జరుగుతున్న ఈ కాల ఘట్టంలోనే, తమిళనాడు పుదు కోట్టె జిల్లాలో మహిళలకు ప్రత్యేకంగా మసీదు నిర్మించాలని నిర్ణయించారు. దీనికి అనువైన స్థలంగా పరంబూరును ఎంపిక చేశారు. ఇక్కడే ముస్లిం బాలికలకు పాఠాలను కూడా నిర్మించనున్నారు. 'చాయా విమన్స్ ఫెడరేషన్' అనే సంస్థ వీటి నిర్మాణాలకు పూనుకున్నది.

## కళ్ళ నుంచి రాళ్ళు

నేపాల్ జనక్పూర్ జిల్లా ఆనంద్‌నగర్‌కు చెందిన పదకొండేళ్ళ మందీప్ పోఫేల్ అనే కుర్రాడికి ఎలాంటి మాయలు, మంత్రాలు, మాయాజాలాలు తెలియవు. అయితే అతడి కంటి నుంచి కన్నీరు కారినప్పుడల్లా బియ్యపు గింజల పరిమాణంలో రాళ్ళు రాలుతున్నాయి. అతడు ఎప్పుడు నవ్వినా, ఏడ్చినా కళ్ళ నుంచి రాళ్ళు రాలుతున్నాయి. కారణం అంతుబట్టక డాక్టర్లు అయోమయంలో పడ్డారు. ఎలాంటి ఆధునిక వైద్యమూ పనిచేయక పోవడంతో ప్రస్తుతం ఆ కుర్రాడి తల్లిదండ్రులు ఆయుర్వేద, సిద్ధ, యునాని వంటి సంప్రదాయ వైద్య విభాగాలవైపు ఆసక్తిచూపుతున్నారు. కొంతలో కొంత ఉపశమనం కలిగించే విషయం ఏమంటే, ఆ కుర్రాడికి ఇలా రాళ్ళు పడడం వల్ల కళ్ళల్లో ఎలాంటి నోప్పీ కలగడం లేదు!