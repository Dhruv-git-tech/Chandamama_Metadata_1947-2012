సుప్రసిద్ధం కాని సుందర ప్రదేశాలు:

# చెట్టినాడు వారసత్వం

తమిళనాడు దక్షిణ ప్రాంతంలోని చెట్టియార్లను (నగరత్తార్) మామూలుగా ‘నాట్టుకోట్టయ్' చెట్టియార్లు అని పిలుస్తారు. ఈ చెట్టియార్లు నిర్మించిన భవనాల్లాంటి గృహాలు స్థానిక ప్రజల కళ్ళకు బ్రహ్మాండమైన కోటల్లా కనిపించేవి. అందువల్ల వాటిని అబ్బురంతో 'నాట్టుకోట్టయ్' (పల్లెటూరి కోటలు) అని పిలవడం ప్రారంభించారు. ఒకే ఇంటికి వెయ్యి గవాక్షాలు అమర్చారంటే మామూలుగా ఊహించలేని విషయమే మరి. అలాంటి పెద్ద గృహాన్ని ఒక్పుడు చెట్టినాడుకు రాజధానిగా వెలసిన 'కారైక్కుడి'లో ఇప్పటికీ చూడవచ్చు. ఆ గృహాన్ని 1912లో నిర్మించారు. ఇటలీ నుంచి తెప్పించిన టైల్స్, బర్మా (మియన్మార్) నుంచి తెప్పించిన టేకు కలపను ఉపయోగించారు. ఈ గృహాల నిర్మాణంలో స్థానికంగా లభించే వస్తుసామగ్రిని విస్తృతంగా ఉపయోగించి స్థానికుల నైపుణ్యానాన్ని కూడా బాగా ప్రోత్సహించారు. ఉదాహరణకు చెప్పాలంటే దాపులనున్న అత్తాన్ గుడి గ్రామంలో చేత్తో తయారు చేసిన పెంకులను గచ్చునేలకు ఉపయోగించారు. ఇసుక, సిమెంట్, రంగు పదార్థాలు, నీళ్ళు మొదలైనవాటి మిశ్రమంతో ఆ టైల్స్ ను తయారు చేసేవారు. పాదరక్షలు లేకుండా ఆ నేలపై నడుస్తూంటే, ఇప్పుడు కూడా చాలా చల్లగా ఉంటోంది. గృహాల గోడలు కూడా చల్లగా ఉంటాయి. కోడిగుడ్డు పైపెంకు, తెల్లసాన, సున్నం, బెల్లం, కరక్కాయ మొదలైనవాటి ప్రత్యేక మిశ్రమంతో గోడలపై పూతపని చేయడంతో గోడలు నున్నగా, చల్లగా ఉంటున్నాయి. గృహాలకు మధ్య భాగంలో వున్న విశాలమైన నడవాలు, లోపలి గదులకు గాలి చక్కగా వీచడానికి దోహదం చేస్తాయి. ద్వారబంధాలు, తలుపులు సునిశిత మైన చెక్కడపు పనులతో కనులవిందు చేస్తాయి.

నిజాయితీకీ, త్వరిత లావాదేవీలకూ పేరుపాందిన సంపన్నులైన చెట్టియార్లు వర్తక వాణిజ్యాలు, బ్యాంకులు నైపుణ్యంతో నడుపుతున్నారు. విద్యాసంస్థలను నిర్వహిస్తున్నారు.

చెట్టినాడు వారసత్వానికి సంబంధించిన ఇలాంటి విశిష్టమైన పలు అంశాలు ఇటీవల జర్మనీలో జరిగిన ఒక అంతర్జాతీయ సమావేశంలో ప్రదర్శింపబడ్డాయి. ఆ ప్రదర్శన తమిళనాడు పర్యాటక శాఖకు బహుమతిని తెచ్చిపెట్టింది.