‘‘నీ సొత్తేమీ నా దగ్గిర లేదే!’’
అన్నాడు యోగి ఆశ్చర్యం నటిస్తూ.

హేమకురంగికి కోపమూ, దుఃఖమూ ముంచుకొచ్చాయి. యోగి కదా అని తన కున్నదంతా ఇచ్చేస్తే అంతా కాజెయ్యాలని చూస్తున్నాడు! రాజుగారితో ఫిర్యాదు చెయ్యటానికి ఆమె యోగిని రాజుగారి దగ్గిరికి రమ్మన్నది.

యోగి అందుకెలాంటి అభ్యంతరమూ చెప్పక, ఆమెతో రాజు దగ్గిరకు బయలు దేరాడు.

హేమకురంగి చేసిన ఫిర్యాదు విని రాజు యోగిని న్యాయపీఠం మీద నిలబడి జవాబు చెప్పమన్నాడు. యోగి తన దండాన్ని పట్టుకోమని హేమకురంగి కచ్చి, న్యాయపీఠం ఎక్కి, ‘‘ఈ హేమకు రంగి సొత్తు నావద్ద చిల్లిగవ్వ కూడా లేదు.'' అని చెప్పి, చెక్కుచెదరకుండా న్యాయపీఠం నుంచి దిగి వచ్చాడు.

ఇంత దారుణమైన అబద్దాన్ని విని హేమకురంగి ఆగ్రహావేశంలో ఆదండాన్ని తన చేతిలో పట్టుకునే న్యాయపీఠం ఎక్కి, ‘‘నా బంగారమూ, రత్నాలూ ఈ యోగి కిచ్చాను. దాన్ని నాకీ దొంగవాడు తిరిగి ఇవ్వనేలేదు.'' అని గట్టిగా అరిచింది.

ఆమె మాట పూర్తి కాకుండానే ఆమె రూపం వికారంగా మారిపోయింది. సభలో వున్నవాళ్ళందరూ విరగబడి నవ్వారు.

మంత్రి తన వేషాన్ని విప్పేసి, రాజుకు జరిగినదంతా చెప్పి, ‘‘చూశారు గదా, మీ న్యాయపీఠం ఈ హేమకురంగికి చేసిన అన్యాయం?’’ అన్నాడు.

హేమకురంగి బుద్ది పూర్వకంగా అబద్ధం ఆడలేదు; తన చేతిలో వున్న దండంలో తన సొత్తు ఉన్నదన్న మాట ఆమెకు విమాత్రమూ తెలియదు. అయినా ఆమె కురూపి అయిపోయింది.

ఈ సంఘటనతో రాజుకు న్యాయపీఠం మీద విరక్తి పుట్టి, దాన్ని న్యాయస్థానంలో నుంచి తీయించేశాడు.