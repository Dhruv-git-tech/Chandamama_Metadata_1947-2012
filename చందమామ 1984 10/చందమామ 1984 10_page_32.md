సామాన్యుడి వేషంలో రథం మీద నగరం దాటి పల్లెపట్టుల వెంట ప్రయాణం చేస్తూ, తనను గురించి ప్రజలు ఏమనుకుంటు న్నారో వినటానికి పూనుకున్నాడు. ఆయన ఎన్ని గ్రామాలకు వెళ్ళినా కాశీరాజు గురించి పల్లెత్తు ఆక్షేపణ ఎక్కడా విన పడలేదు.

చివరకు రథం రాజ్యపు సరిహద్దు చేరుకుని సరిహద్దు బాట వెంబడి తిరిగి రాజధానికి వస్తున్నది.

ఆసమయంలో కాశీరాజెక్కిన రథానికి మరొక రథం ఎదురు వచ్చింది. రెండు రథాలూ ఒకదాన్నొకటి తప్పకుపోయే అవకాశం లేదు. ఎందుకంటే, అది చాలా ఇరుకు బాట. దానికి రెండు పక్కలా ఎత్తయిన గట్లున్నాయి.

రెండు రథాలూ ఒకదానికొకటి అంత దూరంలో ఆగాయి.

‘‘మేము ముందుకు వెళ్లాలి! నీ రథాన్ని వెనక్కు తిప్పకో !’’ అన్నాడు కాశీరాజు సారథి.

‘‘నన్ను రథం తిప్పమనటానికి నీకేమి అధికారం ఉన్నది? నువే నీ రథాన్ని వెనక్కు తిప్పు!’’ అన్నాడు రెండవ రథం లోని సారథి.

ఇద్దరు సారథులూ కోపావేశంతో వితర్కంలో పడ్డారు.

‘‘ఈ రథంలో ఉన్నదెవరో తెలుసా ? కాశీరాజుగారు!’’ అన్నాడు కాశీరాజు సారథి.

‘‘ఈ రథంలో ఉన్నది కోసల రాజు గారు!’’ అన్నాడు రెండవరథం తోలేవాడు.

కాశీరాజ్యం ఎంత పెద్దదో, కోసల రాజ్యం కూడా అంత పెద్దదే. వయసు లోనూ, చదువులోనూ కోసల రాజైన మల్లికుడు కాశీరాజుకు సరిసమానుడు. ఆయన కూడా మారువేషంలో తన దేశ మంతా తిరిగి, తనను గురించి ప్రజలే మనుకుంటున్నారో విని, తనవల్ల తప్పులున్నట్టయితే సరిచేసుకునే ఉద్దేశంతో బయలుదేరినవాడే.