ఎవర్నో ఒకర్ని వధువుగా ఎన్నుకునే భారం తండ్రిమీద ఉంచాడు. ధర్మయ్యకు ఆ ఇద్దర్లో ఎవర్ని కోడలిగా తెచ్చుకోవాలన్నది పెద్దసమస్యగా పరిణమించింది.

ఆయన వెంకప్పతో, 'ఈ కోడల్ని తెచ్చు కోవడం అనేది, పెద్దసమస్యగా తయారైంది వెంకప్పా! కమల, సరళ ఇద్దరూ మంచి అందగత్తిలే, కానీ.. అందం శాశ్వతం కాదు గదా. అందుకని, వాళ్ళిద్దరి గుణగణాలకు చిన్న పరీక్ష ఒకటి పెట్టి, అందులో నెగ్గిన పిల్లను నా కోడలుగా తెచ్చుకోవాలనుకుంటున్నాను. ఇందుకు నీ సాయం కావాలి,' అన్నాడు.

అందుకు వెంకప్ప నవ్వి, 'నా సాయమా, దానికేం! ధర్మసూక్ష్మాలెన్నో తెలిసినవాడివని, నీకు మంచి పేరున్నది. నీలాంటి స్నేహితుడికి సాయపడడంకంటే నాక్కావలసినదే ముంది,' అన్నాడు.

అప్పుడు ధర్మయ్య, వెంకప్పకు చేయ వలసిందేమిటో వివరించాడు.

వెంకప్ప, ధర్మయ్య చెప్పిన విధంగా కొన్ని కొత్త నమూనా జరీచీరలు తీసుకుని, మొదట పేరవరం వెళ్ళాడు. కమల, వెంకప్పను చూస్తూనే, 'కొత్తరకం చీరలు ఏమైనా తెచ్చావా?' అని అడిగింది.

వెంకప్ప చీరలమూట విప్పుతూ, 'కొత్తరకం చీరలు ఏవైనా నేయగానే, మొదట చూపేది మీకేగదమ్మా!' అని, చీరలను కమలముందు ఉంచాడు.

కమల కొత్త జరీ చీరలను చూసి చాలా ముచ్చటపడింది. వెంకప్ప వాటిలోంచి ఒక చీర తీసి కమలకిస్తూ, 'ఇది తీసుకోండి అమ్మాయిగారూ, మీకు బాగా నప్పుతుంది. జరీనేత కూడా దట్టంగా ఉన్నది. కట్టుకు చూశాక, నా ఎన్నికను మీరు తప్పకమెచ్చు కుంటారు,' అన్నాడు.

కమల చీర తీసుకుని, 'మరి ఈసారి రవిక ముక్కలు తెచ్చినట్టులేదే! తెచ్చి ఉంటే, చీరకు తగిన రవిక కూడా తీసుకునేదాన్ని కదా,' అన్నది.

దానికి వెంకప్ప తల గోక్కుని, 'అవును మరి! కాని, రవికకు పనికొచ్చే గుడ్డ మగ్గం మీద ఉన్నది. వారం పదిరోజుల్లో తప్పక తెచ్చిస్తాను,' అని చీర ఖరీదు తీసుకుని