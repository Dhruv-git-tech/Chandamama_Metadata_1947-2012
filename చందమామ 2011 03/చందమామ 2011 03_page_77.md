భారత దర్శిని

# మగవాళ్లు జ్ఞానప్పలు - ఆడవాళ్లు జ్ఞానవ్వలు

కుటుంబంలో ముగ్గురు లేదా నలుగురు పిల్లలకు ఒకే పేరు ఉంటేనే చాలా గందరగోళం చెలరేగడం ఖాయం. అయితే కొప్పల్ జిల్లాలోని గునల్లి గ్రామ వాసులందరూ ఒకే పేరుతో ఉన్నారని విన్నప్పుడు నిజంగా ఆశ్చర్యపోతాము. ఈ ఊరిలో ప్రతిఅబ్బాయి పేరు జ్ఞానప్ప, ప్రతి అమ్మాయి పేరు జ్ఞానవ్వ అనే ఉంటుంది.

ఈ ఊరిలో పెద్దవాళ్లను దొడ్డ అని, చిన్న వాళ్లను చిక్క అని పిలుస్తుంటారు. ఈ గ్రామంలో 200పైగా కుటుంబాలు ఉంటాయి. అన్ని కుటుంబాలలో ఒకే పేర్లు ఉండటం విశేషం. గున్నల్లి గ్రామం నిజంగానే సాంప్రదాయానికి కట్టుబడి ఉంటోంది. మహర్షి జ్ఞానేశ్వర్ పేరు మీద ఈ ఊరివారికి పేర్లు పెడుతుంటారు. ఇతడి ఆశీర్వాద బలంతోటే తమందరి జీవితాలు శాంతియుతంగా, ఆరోగ్యంగా ఉంటున్నాయని ఇక్కడి వారి విశ్వాసం.

## నిండు నూరేళ్ల విద్యార్థి

వందేళ్ల వయస్సు ఉన్న భోలారాం దాస్ ఇటీవలే డాక్టరేట్ కోసం పేరు నమోదు చేయించు కున్నారు. అస్సాంలోని గవాహతి యూనివర్శిటీలో ఇటీవలే జరిగిన కార్యక్రమంలో దాస్ పీహెచ్‌డీలో చేరారు. ఇటీవలే తన వందవ జన్మదినాన్ని కుటుంబసభ్యులు, మిత్రులు జరిపిన సందర్భంగా బహిరంగ సమావేశంలో దాస్ ఈ విషయం ప్రకటించారు.

బ్రిటిష్ పాలనకు వ్యతిరేకంగా స్వాతంత్ర్యోద్యమం కాలంలో 19 ఏళ్ల చిన్న వయస్సులో దాస్ జైలుకెళ్లారు. జ్ఞాన సాధనకు వయస్సు పెద్ద అడ్డంకి కాదని దాస్ విశ్వాసం. వందేళ్లు నిండిన సందర్భంగా దాస్ మాట్లాడుతూ “ఉపాధ్యాయుడిగా, రాజకీయవాదిగా, న్యాయ వాదిగా, మేజిస్ట్రేట్‌గా పనిచేసి 1971లో జడ్జిగా పదవీ విరమణ చేశాను. వందేళ్ల సంతృప్తికర జీవితం నాది,” ఈయన ఇప్పటికీ చురుగ్గా నడుస్తుంటారు. టీవీలో క్రికెట్ మ్యాచ్ చూడటం తనకు చాలా ఇష్టం. పుస్తకాలు ఎంతో ఇష్టంగా చదువుతుంటారు. ఎప్పుడూ నవ్వుతూ సంతోషంగా ఉండడం ఈయనకు చాలా ఇష్టం.