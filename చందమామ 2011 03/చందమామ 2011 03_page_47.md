చెంచువాడికేసి విసిరింది. కానీ, చెంచు ఆ దెబ్బ తప్పుకుని మరింత గట్టిగా చప్పట్లు చరుస్తూ, గావుకేకలు పెట్టసాగాడు.

శిఖిముఖీ, నాగుమల్లులకు రానున్న ప్రమాదాన్ని గుర్తించిన విక్రమకేసరి చప్పున వడిశెల ఉన్న శబరుణ్ణి దగ్గిరకు పిలిచి, 'బాగా గురిచూసి ఒక్క దెబ్బతో గుర్రంముం దున్న చెంచువాణ్ణి కింద పడకొట్టాలి. ఆ వెనకపరిగెత్తుకొస్తున్న వాళ్ళ సంగతి తరవాత చూద్దాం,' అన్నాడు. శబరుడు వడిశెలలో రాయిపెట్టి, దాన్ని గిర్రున రెండుసార్లు తిప్పి, చెంచుమీదికి విసిరాడు. అది జుయ్ మంటూ పోయి గుర్రాన్ని అడ్డగిస్తున్న చెంచు గుండెలను బలంగా తాకింది.

ఆ దెబ్బకు వాడు అరుస్తూ నేలమీది

నుంచి అంతెత్తు ఎగిరి దభీమంటూ కింద పడి గుర్రంకేసి దొర్లుకుంటూ పోయాడు. గుర్రం బెదుతుకుని గిర్రున వెనుదిరగ బోయి, వెనక కాళ్ళకింద ఉన్న గులకరాళ్ళు పట్టుతప్పి జారటంతో పక్కకు పడి, ఏట వాలుగా ఉన్న కొండమీది నుంచి దిగువకు దొర్లుకుపోసాగింది. గుర్రంతోపాటు కింద పడిన శిఖిముఖీ, నాగుమల్లిలు కూడా కిందికి దొర్లుకుపోయారు.

చెంచువాళ్ళు ఈ దృశ్యం చూస్తూనే, సంతోషం పట్టలేక పెద్దగా చప్పట్లు చరిచి, కేకలు పెడుతూ, 'పట్టుకోండి, పట్టుకోండి,' అంటూ శిఖిముఖీ, నాగుమల్లులకేసి పరిగెత్తారు. వాళ్ళు శిఖిముఖీ వాళ్ళను సమీపించే లోపలే విక్రమకేసరి బాణం ఎక్కుపెట్టి గుంపు మధ్యకు వదిలాడు. బాణం ఒక చెంచును తాకింది. వాడు ఒక్క చావుకేకపెట్టి కిందపడిపోయాడు. అంతలో శిఖిముఖి లేచి నిలబడి తనను పట్టవచ్చే చెంచువాణ్ణి ఒక్క తన్ను తన్ని, అతడి చేతిలోని ఈటెను లాక్కున్నాడు.

కానీ, ఈ లోపల గుర్రంమీంచి కింద పడటంవల్ల గట్టి దెబ్బ తగిలి స్పృహ కోల్పోయిన నాగుమల్లిని ఇద్దరు చెంచులు భుజాలమీద వేసుకుని లోయకు అడ్డం పడి పరిగెత్తసాగారు. తతిమ్మాచెంచులు ఓ క్షణకాలం శిఖిముఖిని ప్రతిఘటించి, దూరం నుంచి పరిగెత్తుకు వస్తున్న విక్రమ కేసరినీ, శబరుల్నీ చూసి, ఇక లాభం