మా చందమామ ఒకపుస్తకం మాత్రమే కాదు.. మా జీవితంలో భాగం, చెరుపలేని ఓ మధురాను భూతి. 1980మొదట్లో నాన్న ద్వారా చందమామ చదవడం అలవాటు అయ్యింది. విజయవాడ సత్యన్నారాయణపురంలో ఒకపురాతన గ్రంధాలయం వారు ఈ పుస్తకాలను అందుబాటులో ఉంచేవారు. మా నాన్నగారు కొనని పక్షంలో మేము అక్కడికి వెళ్ళి చదివే వాళ్ళం.

మా ఇంట్లోనేను చిన్నవాడిని. అన్నయ్య పేరు విజయ శ్యామకుమార్. నాన్న చందమామ తెచ్చినప్పుడల్లా ముందుగా చివరి పేజీలో వచ్చే రాము-శ్యాముల చిత్ర కథలను చదివి ఆనందించే వారము.. మా చుట్టాలు మమ్మల్ని రాము-శ్యాము గానే పలకరించే వారు.

ఒకే చందమామని ఇద్దరం ఒక్కసారే చదువాల్సి వచ్చినప్పుడు 'ప్రక్కప్రక్కనే కూర్చుని చదువుదాం, ఒకవేళనేను ఈ పేజీ చదవడం పూర్తి అయిపోతే మరో పేజీని కొద్దిగా తీసి ఉంచు, నేను అవతలి పేజీలో చదువుకుంటాను నువ్వు ఇవ తలి పేజీలోది చదువుకో,' అని ఇద్దరం ఓరకమైన రాజీకి వచ్చేవాళ్ళం.

అవన్నీ మధురానుభూతులుగా మిగిలిపోయాయి. 'పండక్కి ఏమి కావాలి,' అని మా నాన్న అడిగితే 'చందమామ కావాలి' అని ఎన్ని సార్లు పేచీ పెట్టామో! 'చందమామని కొనిస్తాం, మరింకేం కావాలం'టే 'మరో చందమామ' అనే వాళ్లమే కాని మరేమీ కావాలనే వాళ్ళం కాదు. అప్పట్లో మా మట్టి బుర్రకి చందమామ నెలకు ఒకసారే వస్తుందంటే అర్థం అయ్యేది కాదు.

ఉద్యోగంలో పెద్దవాళ్ళం అయ్యాం.. సమాజంలో ఓ స్థాయి వచ్చింది.. స్థాయికి అనుగుణంగా కొంచెం గంభీరంగా బ్రతకాలి.. అనే ముసుగులో బ్రతికేస్తున్న నాలాంటి వాళ్ళకు ఆ జ్ఞాపకాలే అమృత ధారలు. అలాంటి అమృతాన్ని అందించిన చందమామ నిజంగా ఈ తరానికే కాకుండా ఏతరానికైనా ఒక చక్కని బహుమతే అని నా అభిప్రాయం. మీరు ఇలాగే పది కాలాలపాటు పచ్చగా వర్ధిల్లుతూ ఉండాలనేది నా ప్రార్థన.

ఓ మంచి సంకల్పానికి నాంది పలికిన చందమామ ప్రారంభకులకు మరియు ఇప్పటిదాకా ఈ సంచికను నడిపిస్తూ ముందుకు తీసుకు వెళుతున్న తరతరాల యాజమాన్యానికి కృతజ్ఞతలు చెప్పకుండా ఉండలేకపోతున్నాను. ధన్య జీవులు మీరు.

చందమామ పత్రికతో మీ చిన్ననాటి అనుబంధం గురించి పాఠకులతో పంచుకుని, చందమామలో ప్రచురించాలనుకుంటున్నారా? దయచేసి మీ జ్ఞాపకాలు మాకు పంపండి. online@chandamama.com (or) Chandamama India Ltd; No:2 Ground Floor, Swathi Enclave, Door No 5 & 6, Amman коil street, Vadapalani, Chennai-600026. Phone: 044-43992828