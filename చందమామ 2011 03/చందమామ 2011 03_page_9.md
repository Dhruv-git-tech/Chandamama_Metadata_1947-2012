గోపాలపురంలో, విశ్వరూపుడనే వణిక్ ప్రముఖుడుండేవాడు. అతడు, తరతరాలనుండి వస్తున్న వ్యాపారాన్ని, తన హయాంలో కూడా వృద్ధి చేశాడు. అతడి, ఒక్కగానొక్క కొడుకు కుమారగుప్తుడు పెద్దవాడయి, అన్నిటికీ అందివచ్చాడు.

కుమారగుప్తుడు, తండ్రిలాగే నైపుణ్యశాలి. కానీ ఏపనీ బాధ్యతగా చేసేవాడు కాదు. అతడికి అప్పగించిన పనులేవీ సక్రమంగా పూర్వయ్యేవి కాదు.

విశ్వరూపుడు, ఎంత బోధించినా, కుమారగుప్తుడు బాధ్యతను అలవర్చుకోలేక పోయాడు. వ్యాపారం, తన తదనంతరం ఏమవుతుందోనని తండ్రి బెంగపెట్టుకున్నాడు.

ఒకనాడు, తండ్రీ కొడుకులు వ్యాపారం పనిమీద పక్కవూరు వెళ్లి, గుర్రపుబగ్గీ మీద తిరిగి వస్తుంటే, పాలిమేరల్లో గారడీ జరుగుతోంది.

గారడీ యువతి, అంతెత్తు కర్రల మీద కట్టిన తీగమీద లాఘవంగా నడుస్తోంది. రెండుచేతుల్లో పాడవాటి వెదురుకర్ర అడ్డంగా పట్టుకుని, తూకం సరిచూసుకుంటూ అడుగులేస్తోంది.

కుమారగుప్తుడు, దాన్ని అబ్బురపాటుగా చూస్తూ, “నాన్నగారూ! ఆమె చేతిలో వెదురుబొంగే ఆమె చాతుర్యానికి మూలం!” అన్నాడు ఉత్సాహంగా.

“బాధ్యత కూడా ఆ కర్రలాంటిదే నాయనా! బాధ్యత మోయని మనిషి, జీవితంలో తూకం తప్పుతాడు,” అన్నాడు విశ్వరూపుడు. తన పారపాటు గ్రహించిన కుమార గుప్తుడు, ప్రతిపనిలోనూ బాధ్యత వహించి, తండ్రిని మించిన వర్తకుడయ్యాడు.

- భీమవరపు పురుషోత్తం