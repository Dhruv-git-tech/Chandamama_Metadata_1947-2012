గురు గోవింద్ సింగ్ అనే సైనికుడొకడు యుద్ధ ఖైదీగా పది సంవత్సరాలు శత్రు
చెరసాలలో ఉండి విడుదలై తన స్వగ్రామానికి వెళుతూ దారిలో, ఒకతను పక్షులను
బంధించి పంజరాలలో అమ్ముతున్న దుకాణానికి వెళ్ళాడు.

“అయ్యానీ వద్దనున్న అన్ని పక్షులను ఎంత వెలకు అమ్ముతావు?” అని అడిగాడు సైనికుడు దుకాణాదారుణ్ణి.

“ఒక వంద రూపాయలు!”

గురుగోవింద్ సింగ్ తన వద్దనున్న వంద రూపాయలను ఇచ్చి అన్ని పక్షులను కొనేశాడు.

వెంటనే పంజరాల తలుపులు తెరచి అన్ని పక్షుల్నీ పంజరాల నుంచి వదిలి వేశాడు.
అవి గంతులేసుకుంటూ ఆకాశంలోకి ఎగిరిపోయాయి. పంజరాలను సైనికుడు నేలపడేసి ధ్వంసం చేశాడు.

దుకాణదారుడు ఈ వింత ప్రవర్తనను చూసి నవ్వుతూ.. “నీకు పిచ్చి పట్టిందా? డబ్బిచ్చి కొన్న పక్షులను అలా వదిలేశావు” అన్నాడు.

“నాకేమి పిచ్చి లేదు. నేను పదేండ్లు శత్రు చెరసాలలో బందీగా ఉండి విడుదలై ఇప్పుడే మా గ్రామానికి వెళ్తున్నాను. బందీగా ఉండి స్వేచ్ఛగా బయటకు రావడంలో ఎంత సంతోషం ఉన్నది నాకు తెలుసు. ఆ పక్షులూ అంతేగా! చూడండి. అవి ఎంత సంతోషంగా ఆకాశంలో విహరిస్తున్నాయో” అని తానూ గంతులు వేస్తూ, నవ్వుతూ, నాట్యం చేస్తూ తన స్వగ్రామం వైపు వెళ్ళిపోయాడా సైనికుడు. - కోలార్ క్షృష్ణ అయ్యర్

Chandamama

March 2011 T