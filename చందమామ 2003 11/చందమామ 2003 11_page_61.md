స్వేచ్ఛ విలువ

“దయచేసి, చిలుకలు కొనివ్వండి నాన్నా,” చాలా అందంగా ఉన్నాయి. కొనివ్వండి నాన్నా,” ఇది మొదటిసారి కాదు, నాన్నను చాలాసార్లు అడిగేశాను.

అయినా ఆయన కదలడంలేదు. నిజానికి గత రెండు నెలలుగా నాన్నను చిలుకల్ని కొనివ్వమని పోరుతున్నాను.

వీధి చివర ఒక వ్యాపారి రకరకాల పక్షులను పెంపుడు పక్షులుగా అమ్మడం చూసినప్పటి నుంచి నా మనసంతా ఆ చిలుకల మీదే ఉంది. ఆ అందమైన చిలుకలను ఒక పంజరంలో పెట్టాలి. రోజూ తెల్లవారక ముందే లేచి వాటికి ‘గుడ్‌మార్నింగ్‌’ చెప్పాలి. వాటికి వేళ తప్పకుండా పళ్ళూ, గింజలూ అందివ్వాలి. పంజరాన్ని చాలా శుభ్రంగా వుంచుకోవాలి. వాటికి చిన్న చిన్న మాటలు నేర్పాలి - ఇలా కలలు కనని క్షణం అంటూ లేకపోయింది.

అయితే, మా అమ్మానాన్నలు నాకు చిలుకలు కొనివ్వడానికి సుముఖంగా లేరు. వాటిని కొనిపెడితే నా చదువు దెబ్బతింటుందని అనుమానించారు. పక్షులు లేనిపోని ఇబ్బందులు కలిగిస్తాయన్నారు. అయినా నేను వదలలేదు. బుద్ధిగా చదువుకుంటానని మరీ మరీ చెప్పాను. ఆఖరికి నాన్న సరే అన్నాడు. మరునాడే నన్ను వ్యాపారి దగ్గరికి వెంటబెట్టుకు వెళ్ళారు. జాగ్రత్తగా పరిశీలించి చూసి, నాన్నతో చర్చించిన తరవాత ఒక జత చిలుకలను ఎంపిక చేశాను. పచ్చటి

శరీరం, పగడంలాంటి ముక్కు, నాట్యం చేసే కళ్ళు, మధురమైన కంఠ స్వరం, చిలుకలు చాలా అందంగా ఉన్నాయి.

పంజరంతో సహా చిలుకలను తీసుకుని ఇంటికేసి నడిచాను. ఇరుగు పారుగు మిత్రులు చూస్తూంటే నా కళ్ళు గర్వంతో మెరిశాయి. ఇంత అందమైన చిలుకలు నాకే సొంతంగా మరి!

మా అమ్మతో చాలా చర్చించిన తరవాత, పంజరాన్ని వెనకవైపు మేడ మీద వేలాడ గట్టాను. అక్కడ కుండీలలో రకరకాల మొక్కలున్నాయి. అవి చిలుకలకు సహజ వాతావరణం కల్పిస్తాయని భావించాము. “అమ్మా! నాకు చేపల తొట్టి కొనాలనే ఆశ కూడా ఉందమ్మా. రకరకాల రంగుల చేపలను అందులో పెంచితే ఎంతో అందంగా ఉంటుంది. ఎప్పుడు కొనిస్తారు?” అని అడిగాను అమ్మను నవ్వుతూ. ఆమె సమా ధానం చెప్పకుండా అక్కడి నుంచి వెళ్ళిపోయింది.

మరునాడు తెల్లవారక ముందే అందరి కన్నా ముందు నేనే లేచాను. అంత త్వరగా నేను నిద్రలేవడం ముందెన్నడూ చూడలేదని అమ్మ అన్నది. తిన్నగా చిలుకల దగ్గరికి వెళ్ళాను. వాటికి ‘టీను, మీను’ అని పేర్లు పెట్టాను. ‘గుడ్‌మార్నింగ్‌’ చెప్పాను. గిన్నెలో పళ్ళు, ధాన్యాలు వేసి తినిపించాను. ఆ తరవాత స్కూలుకు సిద్ధమై వెళ్ళాను.