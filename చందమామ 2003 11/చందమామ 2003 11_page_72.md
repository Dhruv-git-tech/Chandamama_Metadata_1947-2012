పడవలో ఉంచారు. పడవను కూడా రకరకాల పూలతో అందంగా అలంకరించారు. దూర ప్రయాణానికి కావలసిన ఆహార పదార్థాలు సమకూర్చుకున్నారు. గ్రామాధికారి పడవలో నిలబడి చేయి ఊపుతూండగా, గ్రామస్థులు ఆయనకు వీడ్కోలు పలికారు.

పడవలో మేనాకు గౌరవస్థానం ఇచ్చారు. ఎవరూ దానికేసి వీపు చూపి నిలబడడం గాని, కూర్చోవడంగాని, చేయకుండా జాగ్రత్త పడ్డారు. రాత్రి కాగానే దీపం వెలిగించారు. వారిలో ఒకరు తెల్లవార్లూ మేలుకుని దానికి కాపలా కాశారు. ఆ పడవను వదిలి వారు ఇతర పడవలగుండా వెళుతున్నప్పుడు మేనాలో ఉన్నది ఏమి టని ఎదురు పడ్డవారు అడిగితే, “రాజు గారికి విలువైన కానుక,” అని చెప్పేవారే గాని, ఫలానాకానుక అని చెప్పేవారు కారు.

మూడు రోజుల ప్రయాణం తరవాత వారు రాజధానిని చేరుకున్నారు. నదీ తీరంలో ఆరుగురు పెద్దలు మేనాను తమ భుజాల మీదికి ఎత్తుకున్నారు. వారు కానుకకు గౌరవ సూచకంగా కాళ్ళ చెప్పులను కూడా తీసివేశారు. నడుము చుట్టూ తువ్వాలు చుట్టుకున్నారు. వారిలో నలుగురు మేనాను మోశారు. వారి ముందు ఒకడు రాజు పతాకాన్ని చేతబట్టి నడవసాగాడు. గ్రామాధికారి మేనా పక్కన చేతులు జోడించి వినయంగా నడవసాగాడు.

వారి వేషధారణనూ, శ్రద్ధాసక్తులనూ చూసి నగర ప్రజలు ఆశ్చర్యపోయారు.

నగర ద్వారం వద్ద పన్నులు వసూలు చేసే అధికారి మేనాలో ఏముందో చూడా లన్నాడు. అయితే గ్రామాధికారి, “వీలు కాదు, మహారాజుగారే దీనిని మొట్ట మొదట చూడాలి. వేరెవ్వరూ చూడ కూడదు,” అన్నాడు గంభీర కంఠస్వరంతో.

పన్నుల అధికారి మారు పలకకుండా వారిని నగరంలోకి అనుమతించాడు.

గ్రామస్థులు నగర వీధుల గుండా మేనాతో వెళుతుంటే, వాళ్ళేదో విలువైన కానుక రాజుకారికి సమర్పించబోతున్నా రన్న వార్త నగరమంతా కారుచిచ్చులా వ్యాపించింది. నగర ప్రజలు మేనాకేసి వింతగా చూడసాగారు.

గ్రామ ప్రజలు రాజభవనాన్ని సమీపించి, తాము వచ్చిన పనిని కాపలా భటులకు చెప్పారు. ఆ సంగతి తెలియగానే, రాజు వారిని భవనంలోకి అనుమతించి తమ అతిథుల్లా సకల సౌకర్యాలూ సమకూర్చమని ఆజ్ఞాపించాడు.