బంగ్లాదేశ్, నేపాల్ వంటి ఇరుగుపారుగు దేశాల నుంచే కాదు;
ఆస్ట్రేలియా, సైబీరియా మొదలైన సుదూర తీరాల నుంచి రకరకాల
పక్షులు ఇక్కడికి తరలివస్తాయి. ఏటేటా శీతాకాలం ఆరంభం కావడానికి
కాస్త ముందుగా అవి ఎంతగానో ప్రేమించే ఈ గొప్ప సరస్సుకు
చేరుకుంటాయి. పల్లెలూ, పట్టణాలూ, కొండలూ కోసలూ, నదీనదాలూ
దాటుకుని వేలాది మైళ్ళు ప్రయాణం చేసి వస్తాయి. అనంత గగన
తలంలో అవి తమ గమన స్వాతంత్ర్యాన్ని ప్రకటించుకుంటున్నాయి. అతి
పెద్దదీ, ప్రాచీనమైనదీ అయిన ఈ సరస్సు సాదరంగా ఆశ్రయం
ఇవ్వగలదన్న ఆశతో, సరస్సు చుట్టూ వున్న మనుషులు తమకెలాంటి హానీ
తలపెట్టరన్న ప్రగాఢ విశ్వాసంతో అవి అంత దూరం ఎగిరి వస్తున్నాయి.
అరుదుగా ఎప్పుడైనా తమలో ఎవరైనా చంపబడి తమ నమ్మకం
వమ్మయినప్పుడు తీవ్ర సంతాపానికి లోనవుతాయి. అయినా, త్వరలోనే
కోలుకుని మనిషి మీద మళ్ళీ నమ్మకాన్ని పెంచుకుంటాయి. తమ ఆశా