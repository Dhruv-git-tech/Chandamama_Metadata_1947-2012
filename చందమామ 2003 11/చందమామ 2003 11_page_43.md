సరస్సులోనివి ఉప్పునీళ్ళని అంటారు. అయితే, అది పూర్తి వాస్తవం కాదు. దయా, భార్గవి, లూనా, గంధవతి నదులు పొంగి ఈ సరస్సులో సంగమించే కాలమూ ఉంది. ఆ సమయంలో నదీజలాలు సరస్సులోని ఉప్పునీళ్ళను చాలా వరకు సముద్రంలోకి కొట్టుకుపోతాయి. అయినా, నీళ్ళు ఉప్పు కావచ్చుగానీ, చిలికా సరస్సు హృదయం మాత్రం ఉప్పుకాదని అందరికీ తెలుసు. ఎందుకంటే, ఆ సరస్సులోని ప్రధానమైన దీవి కాళీజెయ్‌లోని బావిలో తియ్యటి నీళ్ళూరుతున్నాయి!

అయితే, ఈ సరస్సులో ఉన్నవి ఉప్పునీళ్ళే. ఇది సముద్రం కారణంగా ఏర్పడినది గనక, ఇందులోని నీళ్ళు ఉప్పగా ఉండడంలో ఆశ్చర్యం లేదు.

ఇది సముద్రంతో కలిసి ఉండడం వల్ల సముద్రంలోని రకరకాల చేపలు, రొయ్యలు ఇందులోకి చేరి, చుట్టుప్రక్కల గ్రామాల ప్రజలకు జీవనో పాధిని కలిగిస్తున్నాయి. దాదాపు వెయ్యి సంవత్సరాలకు పూర్వం ఏదో ప్రకృతి ఉత్పాతం వాటిల్లి, ఈ సరస్సు సముద్రం నుంచి వేరుపడి ఉంటుందని భావిస్తున్నారు. రెండు వైపులా నిలబడి వున్న కొండల బారులు సరస్సుకూ, సముద్రానికీ మధ్య ఉన్న సంబంధాన్ని చాటుతున్నాయి.