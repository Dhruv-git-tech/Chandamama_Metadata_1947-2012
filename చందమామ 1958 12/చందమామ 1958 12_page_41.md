దినదిన మ్మాతని - దివ్య సన్నిధిని
వినుచుంటి నీతుల - వివిధ శాస్త్రముల
అమృత ఫలమ్ముల - నందిచ్చు నతడు
కమనీయములు వీని - కాన్క తెచ్చితిని

## మొసలి భార్య:

అమృతాయమానమ్ము-లగు నీ ఫలాలు
కొమరొప్ప నిచ్చు నా - గుండె యెట్టిదియొ
ఫలములకంపె నీ - చెలికాని గుండె
కలమాగి యుండునక్ - తలపు జనించె.
అంత కమ్మని గుండె - నటు నిటు నమలి
ఎంతైన రుచి జూడ - నిచ్చయు పొడమె.
కొనిరమ్ము, కొనిరమ్ము - కోతి యెడంద
తనివితీరగ తిందు, - తరలి పామ్మోయి

## మొసలి:

హరహరా ఇది యేటి - అభిలాష నీకు?
కరుణార్థు డాతడు - పరమ మిత్రుండు
చెలికాని బలి గొను - చెన్నటుల్ గలరె?
పలుమాట లేల? ఈ-పని చేయలేను.

## మొసలి భార్య:

అడిగిన నెపుడు కా - దనలేదు నీవు
తడవు చేయక పామ్ము - పడిపడి రమ్ము.

## మొసలి:

తేలేను, తేలేను, - తేలేను గుండె
ఏల యీ కోరిక - యెలనాగ నీకు?

## మొసలి భార్య:

తెలిసె నీ ప్రేమలు - తెలిసె నీ మమత
చెలికాడు కాదు నీ - చెలి కల దచట.
వానరమ్మని చెప్పి, వాని - పెండ్లాము
తో, నేస్తమును కట్టి - తొలగుచున్నావు.
దానికై నీ వింత - తహతహ పడుచు
వాని పేరున పోయి - వచ్చుచున్నావు.
లేకున్న నీవిట్లు లే - దనగలవె ?
కాకున్న నన్నిట్లు - కారించగలవె

## మొసలి:

ఇది యేమి అన్యాయ - మిది యేమి నింద
సదయాత్ము డతడు, నా - సన్మిత్రు డతడు.

## మొసలి భార్య:

కోతి నాతిని నీవు - కోరకయున్న
కోతికై నీకింత - కుతకుత యేల?