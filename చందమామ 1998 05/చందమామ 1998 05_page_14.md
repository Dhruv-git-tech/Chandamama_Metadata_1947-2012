వాడికి కనకం అబద్ధాలు చెబుతున్నదని అనుమానం కలిగింది.

ఆ రాత్రి ఎవరో తలుపు తట్టడంతో, రామేశం వెళ్ళి తలుపు తీశాడు. పిల్ల పిశాచం చొరవగా లోపలికి వస్తూ, “నేను ఇదే మొదటిసారిగా గ్రామంలోకి రావడం. నిన్ను చూశాక, మనుషులంటే భయం పోయింది!” అన్నది.

గన్నేరుపూలు మూటగట్టిన రామేశం పైపంచ దాని దగ్గరే వుండిపోయింది. ఆ పంచ ఇచ్చి వెళదామని వచ్చింది పిల్ల పిశాచం. రామేశం దానికి ఒక పళ్ళెంలో కారప్పుస, చేగోడీలు వేసి ఇచ్చి, “వీటిని రుచి చూడు!” అన్నాడు.

“వీటిని ఏమంటారు?” అని అడిగింది పిల్లపిశాచం.

తన పెళ్ళి ఆలోచనలతో బుర్ర వేడెక్కిన రామేశం, దాని ప్రశ్న సరిగా వినకుండానే, “రంజని! మంజరి! అంటారు,” అనేశాడు.

ఇంతలో పక్కింట్లో అలికిడికి నిద్రలేచిన కనకం, తలుపు తీసుకుని బయటికి వచ్చి, “ఇంత రాత్రివేళ, ఎవరా వచ్చింది?” అంటూ కేకపెట్టింది.

రామేశం కంగారుపడుతూ బయటకు వచ్చి, “మా వేలు విడిచిన మేనమామ కూతురు, అత్తయ్యా! ఆవిడకు రాత్రుల్లో తప్ప, పగటిపూట ప్రయాణాలంటే ఇష్టం వుండదు! రంజనీ, మంజరీల్లో ఎవరిని చేనుకుంటే మేలు కలుగుతుందని ఆమె నడుగుతున్నాను,” అని, ఇంకా అక్కడ వుంటే కనకం ఏం ప్రశ్నలు వేస్తూందో అని, గబగబా ఇంట్లోకి వెళ్ళిపోయాడు.

ఆ జవాబు నమ్మని కనకం కిటికీ లోంచి లోపలికిచూసింది. ఆ సమయంలో పిల్లపిశాచం, పళ్ళెంలో వున్న కారప్పుస, చేగోడీలకేసి చూస్తూ, “సన్నగా వున్న రంజని వద్దు, లావుగా వున్న మంజరినే తింటాను,” అంటున్నది.

ఆ మాట విన్న కనకం నిలువెల్లా వణికిపోతూ ఇంట్లోకి పరిగెత్తింది. తెల్లవార గానే ఆమె, రామేశంతో, “బాబూ! నీ మనసు రంజని మీదే వున్నట్టుంది. నీ ఇష్ట ప్రకారమే ఆమెతో, నీ పెళ్ళి జరిపిస్తాను,” అన్నది.

ఆ తర్వాత వారం తిరక్కుండా రంజనితో రామేశం పెళ్ళి జరిగిపోయింది.