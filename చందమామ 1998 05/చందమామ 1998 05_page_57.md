దేశంలోని ఏ రాజూ, రాణీ చేయని సాహస కార్యాన్ని తమరు చేశారు. తమరు శత్రువుల చేజిక్కడం మాకు బాధాకరం!” అన్నాడు వచ్చిన ప్రముఖులలో ఒక వృద్ధుడు.

“అంటే, నేను మాతృభూమి రక్షణ కోసం వీరమరణం పొంది, కీర్తి గాంచడం మీకు అసూయగా వుందా?” అన్నది రాణి ఆప్యాయంగా.

“తల్లీ! ఇలా అంటున్నందుకు తమరు క్షమించాలి. ఈ దేశంలో మునుముందు ఎందరో వీరపురుషులు, వీరవనితలు జన్మించవచ్చు. కానీ, తమకు సాటి రాగల వీరనారీమణి ఈ గడ్డమీద మరి జన్మిస్తుందని మేము భావించడం లేదు. తమరు మరణానికి కించిత్తు కూడా భయపడరని మాకు బాగా తెలుసు. అయితే, పరమ

కిరాతకులైన బ్రిటిష్ సైనికులు తమరిని ప్రాణాలలో పట్టుకుని అవమానించగల రేమో అన్న అనుమానం మమ్మల్ని వేధిస్తు న్నది!” అన్నాడు ఆ వృద్ధుడు.

రాణి తలపంకించి, కొంతసేపు కళ్ళు మూసుకుని ఆలోచించింది. ఆ తరవాత ఆమె కళ్ళు తెరిచి, “అవును, మీరన్నది కూడా నిజమే. మీ సలహాను పాటించడమే మంచిదనుకుంటాను. నేను ఇక్కడి నుంచి తప్పించుకోవాలి. అది కేవలం నా ప్రాణ రక్షణకు మాత్రమే కాదు; మన పోరాటాన్ని కొనసాగించడానికి ఇతర ప్రాంతాలలో మరికొంత సైనికబలాన్ని సమీకరించు కోవడానికి కూడా అది అవకాశమిస్తుంది!” అన్నది సాలోచనగా.

“నానా సాహెబ్, తాంతియాతోపే సమయానికి వచ్చి వుంటే ఇక్కడి పరిస్థితులు ఇంత దారుణంగా పరిణమించి వుండేవి కావు. ఇప్పుడు మేము ఆఖరి క్షణం వరకు పోరాడి ఝాన్సీ పతాకను నిలబెట్టడం తప్ప మరొక మార్గం కనిపించడం లేదు,” అన్నారు ప్రముఖులు.

వెనువెంటనే రాణి కోట నుంచి తప్పించుకోవడానికి కావలసిన ఏర్పాట్లు జరిగాయి. రాణిగారి గూఢచారులు వెళ్ళి తిరిగి వచ్చి, కోట దరిదాపుల్లో కంపెనీ సైనికులు లేరని చెప్పారు.

దత్తపుత్రుడయిన పసిబిడ్డ దామోదర్ను రాణి వీపుకు కట్టుకున్నది. ఇద్దరు పరిచారికలూ, కొందరు అంగరక్షకులూ వెంటరాగా ఆ చీకటి రాత్రిలో ఆమె తన కోటను వదిలిపెట్టింది. ఎక్కడి నుంచో