ఫరవాలేదు చెప్పు అన్నట్టు తల పంకించాడు అశోకుడు.

“మహారాణి విదీశాదేవి మరణించారు ప్రభూ!” అన్నాడు శ్రీకరుడు గద్గద స్వరంతో.

“హతవిధీ! ఏమిటి నువ్వనేది?” అన్నాడు అశోకుడు దిగ్గ్రాంతితో.

“ప్రభూ! వ్యాపార నిమిత్తం ఉజ్జయిని నుంచి ఇక్కడికి వచ్చిన వర్తకులు కొందరు మొదటిరోజు జరిగిన యుద్ధాన్ని కళ్ళారా చూసి హడలిపోయి ఉజ్జయినికి పారిపోయారు. ఇక్కడి భయానక సంఘటనలనూ, ప్రజలు అనుభవిస్తూన్న బాధలనూ అక్కడి వారికి తెలియజేశారు. ఆ సంగతి మహారాణికి తెలియవచ్చింది. ఆమె ఆ వర్తకులను పిలిపించి విషయం అడిగారు. వాళ్ళు జరిగినది జరిగినట్టు

చెప్పేశారు. తన భర్త చేసిన దుష్కృత్యానికి తాను ప్రాయోపవేశం చేస్తానని చెప్పి, ఒక ఆలయంలోకి ప్రవేశించి నిశ్చల ధ్యానంలో కూర్చున్నారు. మూడు రోజులు నిద్రాహారాలు లేకుండా అలాగే కూర్చుని నాలుగవ రోజు స్పృహ తప్పి పడిపోయి ప్రాణాలు వదిలారు!” అన్నాడు శ్రీకరుడు.

అక్కడ కొంతసేప్పు నిశ్చబ్దం చోటు చేసుకున్నది. ఉన్నట్టుండి కారువాకి పకపకమంటూ నవ్వసాగింది. ఆ నవ్వు రాజభవనంలో ప్రతిధ్వనించింది.

“నవ్వడానికి ఇదా సమయం! నీకు సిగ్గులేదా?” అని గద్దించాడు సేనాధిపతి.

“సేనాధిపతీ! నా జీవితంలో నవ్వకూ, ఏడ్చుకూ తేడా ఎప్పుడో నశించింది. అసలు వాటికి అర్థం లేదు. ఎప్పుడైనా నవ్వగలను, ఏడ్వగలను!” అంటూ కారువాకి మళ్ళీ నవ్వసాగింది.

“ప్రభూ! ఈ పాతకురాలిని లాక్కుపోయి బంధిస్తాను,” అన్నాడు సేనాధిపతి.

“వద్దు. మొదట ఆమె చేతి సంకెళ్ళను తొలగించి, వదిలిపెట్టు!” అని ఆజ్ఞాపిం చాడు అశోకుడు.

“యశుణ్ణి చంపిన ఈ ఘాతకురాలిని విడిచిపెట్టడమా ప్రభూ!” అన్నాడు సేనాధిపతి ఆశ్చర్యంగా.

“అవును. యశుడే ఆమెను క్షమిం చాడు. ఆమె బాణాన్ని నా మీదికి గురి పెట్టకుండా తన పైకి వదిలినందుకు కృత జ్ఞతగా అతడా పని చేయమన్నాడు. యశుడి చివరి కోరికను మనం గౌరవించాలి!” అన్నాడు అశోకుడు గంభీరంగా.