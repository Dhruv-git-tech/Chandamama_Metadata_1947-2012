కష్టపడేవాళ్లూ, అనుభవించేవాళ్లూ

చలికాలమంతా వెచ్చగా ఉండగలందులకు ఒక ఇల్లు కట్టుకుందామనే ఉద్దేశంతో ఎద్దు బయలుదేరింది. పాటేలు ఎదురుపడి, “ఎక్కడికి, పెదనాయనా?” అని అడిగింది.

“చలికాలం రాబోతున్నది. ఇల్లు కట్టుకుందామని పోతున్నానురా, బాబూ!” అన్నది ఎద్దు.

“పద, నేనూ వస్తా!” అన్నది పాటేలు. ఆ రెండూ కొంతదూరం పోయాక ఒక పంది కలిసింది, మరికొంచెం దూరం వెళ్లాక ఒక కోడి కలిసింది. అన్నీ కలిసి వెళ్లాయి.

“ఇక్కడ ఇల్లు కట్టటానికి చాలా అనువుగా ఉన్నది. కడదాం పట్టండి!” అన్నది ఎద్దు.

“నాకు ఇంటితో ఏం పని? నావంటిన వెచ్చగా బొచ్చున్నదిగా!” అన్నది పాటేలు.

“ఆంతగా చలి అనిపిస్తే, నేను భూమిలో సొరంగం చేసుకోగలనులే!” అన్నది పంది.

“రెక్కలు ముఖానికి అడ్డంపెట్టుకుని నిద్రపోయానంటే నాకు చలే వెయ్యదు,” అన్నది కోడి.

ఆందుచేత ఎద్దు ఒంటరిగా కష్టపడి ఒక గుడిసె కట్టింది. చలికాలం వచ్చింది. పాటేలూ, పందీ, కోడీ వచ్చి తలుపు తట్టాయి. కాని ఎద్దు తలుపు తీయలేదు.

“తలుపు తీస్తావా? తలతో కుమ్మి పడవొయ్యునా?” అన్నది పాటేలు.

“నా ముట్టెతో తవ్వి నీ గోడలు పడవొయ్యగలను, ఏమసుకున్నావే!” అన్నది పంది.

“నీ ఇంటిమీద కప్పిన గడ్డి యావత్తూ పీకిపెడతాసు, తెలిసిందా?” అన్నది కోడి.

విధిలేక ఎద్దు వాటినికూడా లోపలికి రానిచ్చింది. ఎద్దు కష్టపడి కట్టిన ఇంటో అవి శీతాకాలం వెళ్లబుచ్చాయి.