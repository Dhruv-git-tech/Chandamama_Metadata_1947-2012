ఆలా అనుమానించబట్టే దేవుడల్లే అడ్డు పడి ఆమె ప్రాణం రక్తించగలిగాడు.

“ పెళ్ళికూతురి వేషంలో వుండి ఇదేం పని? నువ్వేవరవు?” అని విత్తకర్మ సులోచనను అడిగాడు.

ఆమె దాచకుండా జరిగినదంతా చెప్పి. “ అలాటి భర్తను చేసుకునేకన్న చచ్చి పోవటం మంచిదనిపించింది. మీరు సమయానికి వచ్చి నా ప్రయత్నం కాస్తా పాడు చేశారు,” అంటూ కంటనీరు పెట్టుకున్నది.

“ మంచిపనే జరిగింది! నా వెంట వస్తావా? నేనూ కన్యకోసమే తిరుగుతున్నాను. ఎందరినో చూశాను గాని, నీ వంటి అందగత్తె నాకు కనిపించలేదు. దక్షిణదేశంలో మీ వాళ్ళకు దూరంగా ఉండటం అభ్యంతరం లేకపోతే నిన్ను తీసుకుపోయి పెళ్ళాడతాను !” అన్నాడు విత్తకర్మ.

“ ఆత్మహత్య చేసుకుందామనుకున్నప్పుడే నేను అందరినీ వదిలేశాను. వారు నాకు చేసిన మేలేమిటి? నన్ను చావ నిచ్చారు కారు గనక ఇక నన్ను మీరే భరించి, భార్యను చేసుకోండి!” అన్నది సులోచన దీనంగా.

విత్తకర్మ ఆమెను తన గుర్రం మీద ఎక్కించుకుని తెల్లవారే లోపునే మూడు

గ్రామాలు దాటి నేరుగా కుంభకోణానికి వెళ్ళిపోయాడు.

వారిద్దరూ బయలు దేరిన కొంత సేపటికి ఊళ్లోవాళ్ళు కొందరు రేవుకు వచ్చి ఒడ్డున ఉన్న బిందెను చూశారు. ఎవరో ఏట్లో పడిపోయారని ఊరంతా చెప్పారు. బిందె ను బట్టి, సులోచన ఎక్కడా కనిపించకపోవటాన్నిబట్టి, పెళ్లికూతురే ఏటికి ఎర అయిందని రూఢి అయిపోయింది.

పెళ్లికని వచ్చిన దూరపు బంధువు లంతా తలా ఒకరకంగా సులోచన చావును గురించి ఆశ్చర్యంగా చెప్పుకుని, ఎవరి దారిన వాళ్ళు వెళ్ళారు.