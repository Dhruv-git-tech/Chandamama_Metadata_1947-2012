అత్రగాడి ఈత

హేలాపురిలో నివసించే కోదండానికి, గజ ఈతగాడన్న పేరున్నది. అతడు ఏ పనీ ఆచీతూచీ ఆలోచించి చేసేవాడుకాదు. అంతా ఒకే వేగిరపాటు, అనుకున్నది క్షణాలమీద జరిగిపోవాలన్న మనస్తత్వం అతడిది.

కోదండం కూతురి అత్తవారి ఊరు, నది అవతలి ఒడ్డున వున్న సుగంధపురి. ఒకసారి కోదండం, హేలాపురిలో మాత్రమే లభించే కొన్ని సరుకులు, తన కూతురుకు అత్యవసరంగా అందించవలసి వచ్చింది. అతడు సరుకులన్నీ మూటగట్టుకుని నది ఒడ్డుకు చేయరికి, ఐదారు ఫర్లాంగుల దూరంలో, ప్రయాణీకులతో నావ క్రిక్కిరిసి పుండడం కంటబడింది.

ఇప్పటికి ప్పుడు ఈ నావలో వెళ్ళకపోతే, మూటలో వున్న కొన్ని సరుకులు పాడైపోవచ్చు. ఎలాగైనా ఈ నావలోనే వెళ్ళాలనుకుంటూ - కోదండం తను కట్టుకున్నపంచెనూ, చొక్కానూ విప్పి, తలగుడ్డను నడుముకు కట్టి, మూటను తలపై పెట్టుకుని, ఆదరాబాదరా నదిలో దిగి నావకేసి ఈదుకుపోసాగాడు. అయితే, అతడి దృష్టి ఎంతసేపూ, మూట జారి నీళ్ళల్లో పడి పోకుండా చూసుకోవాలనే!

తీరా అతడు నావ మీదికి వెళ్ళి, తలమీది మూటను దింపి ఒగరుస్తూ పక్కనేవున్న బల్లమీద కూర్చునేసరికి, అతడి ఎదురింటి కామేశం ఆశ్చర్యంగా, “ఎందుకంత అత్రపడి ఈదుకుంటూ వచ్చి నావ ఎక్కావు, కోదండం? నావ ఒడ్డుకే వస్తున్నదిగదా! ఒడ్డున ప్రయాణీకులు కూడా అంతగా లేరు. సుగంధపురి వెళ్ళడానికి నీకు తప్పక చోటు దొరికేది,” అన్నాడు.

హడావుడిగా తాను అంత శ్రమపడి ఎక్కింది హేలాపురికి తిరిగివస్తూన్న నావ అనే సంగతి కోదండానికి అప్పటికి అర్థమయింది.

- కోనే నాగవెంకట ఆంజనేయులు