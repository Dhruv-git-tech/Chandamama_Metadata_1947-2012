వ్యవస్థాపకులు
చి. నాగిరెడ్డి - చక్రపాణి

# కలలు కందాం రండి!

మీ చిన్ని తమ్ముళ్ళు, చిట్టి చెల్లాయిలు ఇంకా అలాంటి చిన్నారుల కోసం మన సంస్థ వెలువరిస్తూన్న 'జూనియర్ చందమామ'ను గురించి మీకు ఈపాటికి తెలిసే ఉంటుంది. చిన్నారుల హృదయాలలో మంచి భావాలను ప్రవేశపెట్టి, మాతృదేశ వారసత్వం పట్ల మంచి అవగాహన పెంపాందించాలంటే - వారికి అర్థవంతమైన విషయాలను ఆకర్షణీయంగా అందించవలసిన అవసరం ఉందన్న విషయం గుర్తించడమే ఈ సాహసోపేత కార్యానికి స్ఫూర్తినిచ్చింది. ఈ లక్ష్యానికి రూపం ఇవ్వడానికి పలువురు అంకితభావంతో కృషిచేస్తున్నారు. పత్రికను మొదట ఆంగ్లంలో తీసుకువస్తున్నాం.

'జూనియర్ చందమామ' తొలి సంచికను ఏప్రిల్ 10 వ తేదీ భారత రాష్ట్రపతి శ్రీ ఏ.పి.జె. అబ్దుల్ కలాం సహృదయంతో అందుకున్నారు. కొత్త పత్రికను చూసి ఆయనచాలా సంతోషించి, దీనికి చిన్నారుల జీవితంలో సముచితస్థానం లభించాలన్న ఆకాంక్షను వ్యక్తు చేశారు. ఇది మన స్ఫూర్తినీ, ఉత్సాహాన్నీ ఇనుమడింపజేసే విషయం!

ఆ సందర్భంగా ప్రకాశవంతమైన బంగారు భవిష్యత్తుకోసం చిన్నారులు కలలు కూలన్న విషయాన్ని రాష్ట్రపతి ప్రస్తావించడం హృదయాన్ని కదిలించింది. భవిష్యత్తును గురించి ఘనంగా కలలు కని - ఆ కలలను నిజం చేసుకునే పట్టుదల, కృషి, ధైర్యం, ఓర్పు ఉన్నప్పుడే ఉజ్వల భవిష్యత్తు సాధ్యం, అన్నారాయన.

స్ఫూర్తిప్రదమూ, వివేకవంతమూ అయిన ఈ మంచి సలహాను పిల్లలందరూ పాటించాలి. ఉజ్వల భవిష్యత్తు కోసం సమిష్టిగా కలలుకనగలిగినప్పుడే, వ్యక్తిగతంగా సంతోషం పొందగలమన్న సంగతిని మరిచిపోకూడదు.

సంపాదకుడు : విశ్వం
Visit us at : http://www.chandamama.org