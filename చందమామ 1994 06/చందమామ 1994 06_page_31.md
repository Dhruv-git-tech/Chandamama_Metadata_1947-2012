మతిమరుపు!

సూర్యోదయంతోనే చెరువుకు స్నానానికి పోస్టున్న పోసెట్టి అనే ఆయన్ని, ఆతడి పారుగూరి దూరపు బంధువైన వీశెట్టి దారిలో కలుసుకుని, “ఈ మాట నిజమేనా? మీ ఇంట్లో ఆ మధ్య వరసగా మూడుసార్లు దొంగలుపడి దోచుకుపోయారట!” అని అడిగాడు.

“ఆ మాట నిజమే!” అన్నాడు పోసెట్టి విచారంగా.

“మరి, భోషాణం అంత దాన్ని దొంగలు బద్దలు కొడుతున్నప్పుడు, నీకు మెలకువ రాలేదా?” అని అడిగాడు వీశెట్టి.

“ఎక్కడి మెలకువ! దొంగలు నా తలగడ కింది నుంచి భోషాణం తాళపుచెవులు తీసుకుని, చప్పుడు కాకుండా తలుపులు తెరిచి దోచుకెళ్ళారు,” అన్నాడు పోసెట్టి.

“ప్రతిసారీ తాళపుచెవుల్ని తలగడ కింద దాచడానికి బదులు, మరెక్కడైనా దాయొచ్చుగదా?” అని అడిగాడు వీశెట్టి.

“అదీ చేశాను!” అన్నాడు పోసెట్టి నిట్టూరుస్తూ.

“ఎక్కడ దాచావేమిటి?” అన్నాడు వీశెట్టి.

“ఎప్పటిలా తలగడ కింద కాకుండా, వాటిని అటక మీద దాచాను,” అన్నాడు పోసెట్టి.

“అయితే, దొంగలకా తాళంచెవులెలా దారికినై?” అన్నాడు వీశెట్టి ఆశ్చర్యంగా.

“నా మతిమరుపు కొంప ముంచింది! దాచిన తాళపుచెవుల్ని మర్చిపోతానేమో అన్న అనుమానంతో ఒక చీటీ మీద – భోషాణం తాళపుచెవులు అటక మీద వున్నవి – అని రాసి, ఆ చీటీని తలగడకింద పెట్టుకుని పడుకున్నాను,” అని జవాబిచ్చాడు పోసెట్టి. దానితో వరసగా అన్నిసార్లు దొంగతనం ఎలా జరిగిందో అర్థమైంది వీశెట్టికి.

—మాడుగుల పి. శ్రావణ్‌కుమార్