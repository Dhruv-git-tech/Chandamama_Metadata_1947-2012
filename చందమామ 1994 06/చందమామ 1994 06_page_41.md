రామాపురం రామయ్య, సీతాపురం సీతయ్యతో ఏదోపనిబడి, చీకటితోటే కాలినడకన బయలు దేరాడు. అతను లక్ష్మణాపురం చేరేసరికి మిట్ట మధ్యాహ్నమయింది. అతణ్ణి ఆకలి దహించి వేస్తున్నది. ఇక భోజనం చేస్తేగానీ లాభం లేదనుకుని, ఒక పెంకుటింటి ముందు ఆగాడు.

ఆ ఇంట్లో వాళ్ళందరికీ బ్రహ్మచెముడు. ఆ సంగతి తెలియని రామయ్య, వీధిఅరుగు మీద కూర్చున్న పాతికేళ్ళ యువకుణ్ణి, “బాబూ! మండుబెండన పడి వచ్చిన బాటసారిని. ఈ పూటకు మీ ఇంట్లో భోజనం పెడతారేమో, కనుక్కో! నీకు పుణ్యం వుంటుంది,” అని, పైపంచతో విసురుకుంటూ అరుగు మీద కూర్చున్నాడు.

ఆ యువకుడు చరచరా లోపలికి వెళ్ళి, పెళ్ళీడుకొచ్చిన చెల్లెల్సి ఎడాపెడా తిడుతూ, “ఎవడే వాడు? ఏ పూరి వాడు? వాడిని పెళ్ళాడ తానన్నావట. వాడొచ్చి వీధి అరుగు మీద తిష్ఠ వేశాడు. ఈ సంగతి పదిమందికి తెలిస్తే ఎంత అప్రతిష్ఠ! ఎంత అప్రతిష్ఠ!” అంటూ నోరు నాక్కుకోసాగాడు.

అన్న మాటలు మరొకలాగా వినబడ్డ చెల్లెలు, తోక తొక్కిన తాచులా లేచి, విస విసా పెరట్లో చుట్ట కాల్చుకుంటున్న తండ్రి దగ్గిరకు వెళ్ళి, “నాన్నా! ఇదెక్కడి ఘోరం! ఇదేం న్యాయం! ఆస్తిలో నాకు వాటా రాదం టున్నాడు అన్నయ్య. ఆమధ్య జమీందారు గారు, తండ్రి ఆస్తిలో కూతుళ్ళకు కూడా హక్కు వున్నదని చేసిన శాసనం, ఆ చెవిటి వెధవకు తెలిసినట్టు లేదు. ఏమనుకున్నా డేమో! నాకు వాటా లేదంటూ వాదుకు వచ్చాడో, జమీందారు గారికి చెప్పి, వాణ్ణి మిట్టమధ్యాహ్నపు రోహిణీకార్తె ఎండలో రచ్చ బండ దగ్గర నిలువునా కొరత వేయిస్తాను!” అన్నది.