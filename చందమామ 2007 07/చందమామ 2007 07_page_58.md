నీ కన్న పసిపిల్లలు నయం! జనస్థానంలో
రాముడు ఋషుల కోరికపై నీ వాళ్ళనందరినీ
చంపి, దండకారణ్యంలో రాక్షసపురుగు
లేకుండా చేస్తే నీకా సంగతి చెప్పటానికి
చారులు కూడా లేరు; నీవింకేం రాజ్యం
చేస్తావు? ఈ రాజ్యం ఉండదు; నీవు త్వరలోనే
నశిస్తావు!” అన్నది.

రాముడీ మాటలు సహించలేక రోషంతో,
“ఎవడీ రాముడు? ఎక్కడి నుంచి వచ్చాడు?
ఎలా ఉంటాడు? ఏపాటి పరాక్రమం గల
వాడు?” అని శూర్పణఖను అడిగాడు.

“రాముడు దశరథుడి కొడుకు. ఆజాను బాహువు. నవమన్మథుడు. అతడు యుద్ధం చెయ్యటం నేను కళ్ళారా చూశాను. వర్షం లాగా బాణాలు వచ్చిపడటం నాకు కనిపించిందేగాని, అతను బాణాలు తీయటమూ, ఎక్కు పెట్టటమూ, విడవటమూ నాకు కనిపించలేదు. ఒక్కడే క్షణంలో పధ్నాలుగు వేలమంది రాక్షసులను చంపేశాడు. ఆడ దాన్ని గదా అని నన్ను చంపక అవమానించి పంపాడు. రాముడి తమ్ముడు లక్ష్మణుడు ముక్కోపి. మహాబలశాలి. అన్నకు కుడి భుజం. ఇక రాముడి భార్య సీత! ఇంతంత కళ్ళు! నిండు చంద్రుడులాటి ముఖం! బంగారువంటి శరీరచ్ఛాయ! సన్నటినడుము! ఆ సీతను ఎలాగైనా ఇక్కడికి తీసుకువచ్చి నీకు భార్యను చేతామని ప్రయత్నించేసరికి లక్ష్మణుడు నన్నిలా ముక్కు చెవులు కోశాడు. సీతను ఒక్కసారి చూస్తే నీవు మరవలేవు. ఆ రాముణ్ణి చంపేసి నీవాళ్ళ కోసం పగతీర్చుకో,

సీతను తెచ్చుకుని భార్యగా ఏలుకో. వెంటనే
బయలుదేరు!” అని శూర్పణఖ రావణుణ్ణి
రెచ్చగొట్టింది.

రావణుడు సభ చాలించి ఒంటరిగా
కూచుని సీతాపహరణం గురించి వివరంగా
ఆలోచించాడు. సీతను పరాక్రమంతో తీసుకు
రావటం కన్న దొంగతనంగా తీసుకురావటమే
మేలని అతనికి అనిపించింది. ఎందుకంటే
అంతమంది రాక్షసులనూ, రాక్షసవీరులనూ
చంపినవాణ్ణి ఓడించి సీతను ఎత్తుకురావటం
మాటలు కాదు. అయితే, రావణుడు తన
ఆలోచనను మండోదరికి గాని మంత్రులకు
గాని చెప్పలేదు; వారు నివారిస్తారని భయ
పడ్డాడు.

రథం సిద్ధం చెయ్యమని రావణుడు తన
సారథితో చెప్పి, అందులో ఎక్కి, కామగ