## నాకు నచ్చిన కథ - 1

ఈ శీర్షికలో మొట్టమొదటిదిగా మన ప్రియతమ రాష్ట్రపతి డా. ఎ.పి.జె. అబ్దుల్ కలాం రచనను ప్రచురించడం చాలా సంతోషకరమైన విషయం. మనదేశం లోని ప్రముఖ విజ్ఞానశాస్త్ర వేత్తలలో ఒకరైన డా. అబ్దుల్ కలాం 1931వ సం. రామేశ్వరంలో ఒక మధ్యతరగతి కుటుంబంలో జన్మించారు. భారత ప్రభుత్వ ‘సైంటిఫిక్ అడైవ్జర్’ పదవీ బాధ్యతలు నిర్వహించారు. దేశం ఆయన్ను ‘భారత రత్న’ పురస్కారంతో సత్కరించింది. 2002 జూలై 24వ తేదీ ఆయన భారత రాష్ట్రపతిగా ఎన్నుకోబడ్డారు.

అడిగినదే తడవుగా నిజం విలువను తెలియజేసే చక్కని కథను పంపినందుకు డా. అబ్దుల్ కలాం గారికి చందమామ హృదయపూర్వక కృతజ్ఞతలు తెలియజేస్తున్నది.

-సం.

## ప్రాణాన్ని కాపాడిన నిజం

దొదాపు వెయ్యి సంవత్సరాలకు పూర్వం షేక్ అబ్దుల్ ఖాదిర్ అల్-గిలానీ అనే గొప్ప సాధువు నివసించాడు. ఆయన ఎనిమిదేళ్ళ ప్రాయంలో ఒక అద్భుత సంఘటన జరిగింది. ఒకనాడు ఒక ఆవు, “పశువులు మేసే ఈ పాలాల మధ్య ఏం చేస్తున్నావు? నువ్వు సృష్టించబడింది ఇందుకు కాదు,” అనడం ఆయన విని ఉలిక్కిపడ్డాడు. హడలిపోయి ఇంటికేసి పరిగెత్తి పోయి ఇంటి పైకప్ప మీదికి ఎక్కి నిలబడ్డాడు. దూరంలో గుంపులు గుంపులుగా ప్రజలు రావడం చూశాడు. వాళ్ళు మెక్కా సమీపంలోని ఆరాఫత్ పర్వతం మీద హజ్ ప్రార్థనలు జరిపి తిరిగివస్తున్నారు.

అబ్దుల్ ఖాదిర్లో చెప్పరాని ఉత్సాహం పెల్లుబికింది. అతడు బాగ్దాదు వెళ్ళి జ్ఞాన మార్గంలో నడవడానికి తనను అనుమతించమని తల్లిని వేడుకున్నాడు. దైవనిర్ణయాన్ని గ్రహించిన అతని తల్లి అందుకు వెంటనే సమ్మతించింది. సంతోషంగా అనుమతి ఇవ్వడంతో పాటు, అబ్దుల్ ఖాదిర్కు తండ్రి నుంచి సంక్రమించిన అతని వాటా నలభై బంగారు నాణాలను అతనికి ఇచ్చింది. ఆ నాణాలను ఆమె ఖాదిర్ ధరించిన కోటు లోపలివైపు బట్టలో దాచి కుట్టింది. కొడుకు బయలుదేరుతూండగా, “నాయనా, నువ్వు నన్ను వదిలి వెళుతున్నావు. అల్లా నిమిత్తం నిన్ను నేను నా నుంచి దూరం చేసుకుంటున్నాను. ‘తుదితీర్పు’ రోజు వరకు నిన్ను చూసే అవకాశం లేదనుకుంటాను. ఇప్పుడు నీ తల్లి ఇస్తూన్న సలహా ఒక్కటే. నువ్వు ఎల్లప్పుడూ సత్యంగా జీవించాలి. ప్రాణాల మీదికి వచ్చినా సరే సత్యమే మాట్లాడాలి. సత్యాన్నే ప్రచారం చేయాలి,” అన్నది.

అలాగే అనిచెప్పి అబ్దుల్ ఖాదిర్ బాగ్దాదుకు మరికొందరు ప్రయాణీకులతో కలిసి బయలుదే రాడు. అలా ప్రయాణం చేస్తూ వాళ్ళోక కష్టమైన మార్గంలో వెళుతూండగా, గుర్రాలపై వచ్చిన దొంగలు వాళ్ళను చుట్టుముట్టి దోచుకోసాగారు. ఒక దొంగ ఖాదిర్ కేసి తిరిగి, “చూడ్డానికి బిక్షగాడిలా ఉన్నావు. నీ దగ్గర ఏమైనా ఉన్నదా?” అని అడిగాడు.

“నా దగ్గర నలభై బంగారు నాణాలు ఉన్నాయి. వాటిని మా అమ్మనా కోటులోపల బట్టలో భద్రపరచి కుట్టింది,” అని సమాధానమిచ్చాడు ఖాదిర్.