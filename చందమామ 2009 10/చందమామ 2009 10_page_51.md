భారత దర్శిని

బండను పైకెత్తే విశ్వాసం!

హజ్రాత్ పీర్ కామరాలీ దర్గా అన్ని మతాల భక్తులకూ సందర్శనా స్థలంగా ఉంటోంది. పుణే, సతారా రోడ్డులో పుణేకు 12 కి.మీ. దూరంలో ఈ దర్గా ఉంటోంది. ఈ దర్గా ప్రాంగణంలో ఉన్న ‘పైకి ఎగస్టే శిల’ను అందరూ చూడవచ్చు.

సుప్రసిద్ధమైన ఈ రాతి బరువు 90 కి.గ్రా. ఉంటుందంటారు. దీనిని తొమ్మిది మంది లేదా పదకొండు మంది “హాజీ కామరాలీ దర్వేష్,” అని ఫకీరు పేరు చెబుతూ చూపుడువేళ్ళతో ఈ బండను పైకెత్తుతారు! ఆ పేరు ఉచ్చరించడం ఆపగానే బండకింద పడిపోతుందని భక్తులు విశ్వసిస్తారు. అలా బండను పైకెత్తేవాళ్ళు తాము సన్యాసిచేత ప్రత్యేకంగా ఆశీర్వదించబడిన వాళ్ళమని భావించుకుంటూ శిలను పైకెత్తాలని అంటారు.

వింత ఆచారాలు గల గుడి

కర్ణాటకలోని సౌందత్తి పట్టణం ఓ యాత్రాస్థలం. ఇక్కడి గుడిలోని దేవత పేరు ఎల్లమ్మ రేణుకామాత అని కూడా పిలుస్తారు. సతీదేవి భౌతికకాయాన్ని విష్ణువు తన చక్రంతో ఖండ ఖండాలుగా చేసినప్పుడు అందులో ఒక ఖండం ఇక్కడ పడిందని ఓ పూర్వగాథ చెబుతుంది.

ఈ గుడిలో ఒక వింత ఆచారాన్ని అను సరిస్తారు. ఈ ఆలయాన్ని, సందర్శించే భక్తులు ఇక్కడున్న ‘యోగర్భావి సత్యమ్మ కుండ’ అనే కోనేరు పవిత్ర జలాలలో నగ్నంగా స్నానమాచరించి మరీ వస్తారు! ఈ కోనేరు కొండకింద ఉంటోంది. ఉత్సవ కాలంలో ఈ కొలనులో ఇలా స్నానం చేసి నూతన వస్త్రాలు ధరించి ఆలయ దర్శనానికి వెళతారు.