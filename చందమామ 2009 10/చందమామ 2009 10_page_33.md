## ముందుచూపు

తండ్రి రంగయ్య పంచి ఇచ్చిన ఆస్తి పెట్టుబడిగా రామయ్య, సోమయ్యలు విడివిడిగా వ్యాపారాలు ప్రారంభించారు. ఇద్దరూ వ్యాపారంలో సమర్థలే. అయినప్పటికీ సోమయ్య వ్యాపారం ఎలాంటి ఒడుదుడుకులూ లేకుండా దినదినాభివృద్ధి చెందింది. రామయ్యకు అనుకోని నష్టాలు ఎదురై చితికిపోయాడు. ఇతరుల వద్ద ఏదైనా ఉద్యోగం చేసి కుటుంబ శకటాన్ని లాగాలని నిర్ణయించాడు.

సంగతి తెలిసి సోమయ్య అన్నను కలుసుకుని, “ఎవరి దగ్గరో ఉద్యోగం ఎందుకు? నాతోనే కలిసి వ్యాపారం చేయొచ్చుకదా? నీకు కావలసిన జీతం నేనే ఇస్తాను. నీ అనుభవం మన వ్యాపారాభివృద్ధికి తోడ్పడుతుంది,” అన్నాడు. అయితే, రామయ్య అందుకు ఒప్పుకోకుండా దూరపు బంధువు వద్ద చిన్న ఉద్యోగంలో చేరాడు.

ఆ రోజు రాత్రి భార్య పక్క వేస్తూ రామయ్య నిర్ణయానికి గల కారణం అడిగింది.

“తమ్ముడు పెద్ద ఉద్యోగం, ఎక్కువ జీతం ఇచ్చినా నాకన్నా చిన్నవాడు గనక, ఏదైనా ఎప్పుడైనా మాట అంటే బాధగా ఉంటుంది. అదే దూరపు బంధువు పెద్దవాడు గనక ఏమైనా అన్నా అంతగా బాధ ఉండదు. వయసు పైబడింది కాబట్టి ఆయనకు నా సాయం అమరం ఎక్కువ. అందువల్ల గౌరవంగా చూసే అవకాశం ఉంది. నాకు ఎదుటి వారికి సాయపడుతున్నానన్న తృప్తి ఉంటుంది. అందుకే జీతం తక్కువయినప్పటికీ ఆయన వద్ద పనిలో చేరాను,” అన్నాడు.

భర్త ముందుచూపునూ, అనుభవ జ్ఞానాన్ని భార్య మనసులో మెచ్చుకున్నది.

- ఆకెళ్ళ వెంకటసుబ్బలక్ష్మి