పాంగో ఆ నాలుగు ప్రాణులను వెంటబెట్టు కుని రాజభవనం చేరి రాజును దర్శించి, “రాజా! తమ కుమారుడు ఇంకా మాట్లాడలే దని విన్నాను. ఆయన్ను మాట్లాడేలా చేయడానికి నేను వచ్చాను,” అన్నాడు.

“నిజంగానా! ఎలా చేస్తాపు?” అని అడిగాడు రాజు.

పాంగో తనవెంట వచ్చిన వాటిని చూపుతూ, “ప్రభూ, నా నేస్తాలను వాళ్ళ అద్భుతమైన కంఠస్వరంతో యువరాజు ఎదుట పాడడానికి అనుమతించండి. అత్యంత మధురమైన వాటి గానాన్ని వినగానే యువరాజు కూడా పాడడం ప్రారంభిస్తాడు. ఆయనకు పోయిన కంఠస్వరం తిరిగి వస్తుంది!” అని వివరించాడు.

రాజు అందుకు సమ్మతించి కొడుకును తొడపై కూర్చోబెట్టుకున్నాడు. వాళ్ళు మొదటమేక, పంది, కోడిపుంజు పాడిన పాటలను విన్నారు. వాటిని వినడానికి యువరాజు ఎంతో ఆసక్తిని కనబరచాడు. అయితే, నెమలి పాడడం ప్రారంభించగానే ఏకాగ్రతతో వింటూ కదలా మెదలక కూర్చున్నాడు. పాటను వింటూ తన్మ యత్వం చెందాడు. పాట ముగిసే సమయంలో తనూ ఆ పాటతో గొంతుకలిపి అద్భుతంగా మొట్టమొదటిసారిగా పాడడం ప్రారంభించాడు. రాజు పరమానందంతో కొడుకును ముద్దాడాడు.“ఆహా!” అంటూ చప్పట్లు కొట్టాడు. పాంగో కళ్ళముందు విలువైన బహుమతులు కదలాడాయి. ఉన్నట్టుండి ఆగ్రహంతో నిండిన ఏడుపు విని రాజు, రాజకుమారుడు, పాంగో నెమలికేసి అమితాళ్చర్యంతో చూశారు.

పాంగోకు వృద్ధుడి మాటలు జ్ఞాపకం వచ్చాయి. కంఠస్వరం ఇవ్వడానికి సంసిద్ధమేనా అని తను నెమలిని అడగనే లేదు. నెమలి కోపంగా పాంగోకేసి చూసింది. రాజు సందిగ్ధంలో పడ్డాడు. ప్రకటించిన విధంగా తన బిడ్డకు మాట తెప్పించిన పాంగోను బహుమతితో సత్కరించాలి. అదే విధంగా బాధతో కుమిలిపోతూన్న నెమలికి న్యాయం సమకూర్చాలి.

కొంతసేపు ఆలోచించిన రాజు ఒక నిర్ణయా నికి వచ్చాడు.“పాంగో, ప్రకటించిన విధంగా నీకు సంచీ నిండుగా బంగారం ఇస్తాను. అయితే దుస్తులను నెమలికి ఇస్తాను,” అన్నాడు.

పాంగో సరేనన్నట్టు సంతోషంగా వంగి నమస్కరించి బంగారం అందుకున్నాడు. రాజు ఇచ్చిన అందమైన రంగురంగుల ఈకలతో చేయబడ్డ అద్భుతమైన నూతన వస్త్రంలో నెమలి మనో హరంగా కనిపించింది. ఆనందంతో నాట్యం చేయసాగింది. కీచు కంఠస్వరం ఉన్నప్పటికీ నెమలి పక్షులన్నిటి కన్నా అందమైన పింఛం కలిగి ఉండడానికి అదే కారణమయింది!