ఆలోచించవలసిన కొన్ని విషయాలు

ఈ నెలలో పలు కార్యకలాపాలను చూడనున్నాం. ఒకవైపు ఆరు నెలల పరీక్షలు దగ్గర పడుతున్నాయి. పద్ధతి ప్రకారం శ్రద్ధగా చదవడానికి ఆయత్తం కావాలి. మరోవైపు దీపావళి సంబరాలు ముంగిట్లోకి వచ్చేశాయి. పిండివంటలు, కొత్త బట్టలు, బాణాసంచాలు బంధుమిత్రులను కలు సుకోవడం అంటూ అందరిలో ఆనందోత్సాహాలు విరబూసే సమయం! లోకకంటకుడైన నరకా సురుణ్ణి శ్రీ కృష్ణుడు వధించిన శుభ సందర్భాన్ని పురష్కరించుకుని నరక చతుర్దశి-దీపావళి జరుపు కుంటున్నాం. బాణాసంచా పేల్చేప్పుడు పిల్లలూ పెద్దలూ తగు జాగ్రత్తలు పాటించడం చాలా ముఖ్యం.

భరతమాత ముద్దుబిడ్డలిద్దరి జన్మదినోత్సవాలు ఈ నెలలోనే వస్తున్నాయి. జాతిపిత మహాత్మా గాంధీ, మాజీ ప్రధాని లాల్‌బహదూర్ శాస్త్రి జన్మదినోత్సవాలు అక్టోబర్ 2న జరుపుకుంటున్నాం. అణచివేతను మనోబలంతో ఎదుర్కొనే అహింసా మార్గాన్ని ప్రపంచానికి చూపిన మహనీయుడు మహాత్మాగాంధీ. ప్రస్తుతం యావత్ ప్రపంచం తమ చర్యలను అహింస దిశగానే సాగిస్తున్నాయి. మనదేశానికి లాల్‌బహదూర్ శాస్త్రి అందించిన జై జవాన్-జై కిసాన్ నినాదం అమూల్యమైనది. మనదేశానికి సంబంధించినంత వరకు సమాజ పటిష్ఠతకు రైతు-సైనికుడు మూలస్తంభాల్లాంటి వారు.

ఇక, ఈ యేడాది దేశంలో పలు ప్రాంతాలలో వర్షపాతం తక్కువగానే ఉంటున్నది. అందువల్ల జలవనరుల పరిరక్షణ పట్ల శ్రద్ధ కనబరచవలసిన అవసరం చాలా ఉన్నది. తక్కువ నీటితో ఎక్కువ పంటలు పండించే విధానాలను అనుసరించాలి. వర్షపాతం చాలా తక్కువే అయినప్పటికీ పుష్కలంగా పంటలు పండిస్తున్న ఇజ్రాయెల్ వంటి దేశాల నుంచి మనం నేర్చుకోవలసిన పద్ధతులు చాలా ఉన్నాయి. అందరికీ ఆహారం న్యాయమైన ధరలకు అందేలా చర్యలు తీసుకోవాలి.

గత మాసం సంపాదకీయంలో పేర్కొన్నట్టు పాఠకులకు మరిన్ని విషయాలను అందజేయాలన్న ఉద్దేశంతోనే మార్పులను ప్రవేశపెడుతున్నాం. “మన దేశభాషలు నేర్చుకుందాం!” అనే కొత్త శీర్షికను ఈ సంచికతో ప్రారంభిస్తున్నాం. దీని ద్వారా క్రమక్రమంగా పన్నెండు భాషలలోని కొన్ని ముఖ్యమైన పదాలను నేర్చుకోవచ్చు. తద్వారా ఇతర భాషలను నేర్చుకోవాలనే ఆసక్తి పెరుగుతుంది. ఇతర భాషలను నేర్చుకోవడం విభిన్న సంస్కృతుల అవగాహనకు దోహదం చేస్తుంది. ఈ శీర్షిక గురించీ, తక్కిన అంశాల గురించీ పాఠకుల అభిప్రాయాలను ఆహ్వానిస్తున్నాం!

- సంపాదకుడు