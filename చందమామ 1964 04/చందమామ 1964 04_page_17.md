“ఇంకా ఎంత దూరం వెళ్ళాలి?” అని ధర్మరాజు దేవదూత నడిగాడు.

“అయ్యా, ఇది మీరు నడవ దగిన దారి కాదు, తిరిగిపోదాం రండి,” అని దేవ దూత అన్నాడు.

దుర్గంధంతో ధర్మరాజుకు తల తిరిగి పోతున్నది. ఆయనకు దుఃఖించుంచు కొచ్చింది. ఇంతలో ఆయనకు అర్తనాదాలు వినవచ్చాయి: “బాబూ, రెండు గడియల పాటు ఆగు, వెళ్ళిపోకు. నీవు రావటంచేత ఈ ప్రాంతాల శుభ్రమైన గాలి వీస్తూన్నది. కాస్త సుఖంగా ఉన్నది! మాకు బాధ అంతగా తెలియటం లేదు.”

ధర్మరాజు అక్కడే నిలబడి, “మీ రెవరు?” అని ఆడిగాడు.

“కర్ణుణ్ణి! భీముణ్ణి! అర్జునుణ్ణి! నకులుణ్ణి! సహదేవుణ్ణి! ద్రౌపదిని!” అని సమాధానాలు వినిపించాయి. వారంతా అలాటి నికృష్టమైన చోట ఉన్నారని తెలిసి

ధర్మరాజు నిర్ఘాంతపోయి, “నాకేమైనా పిచ్చి పట్టించేమో!” అను కున్నాడు. ఆయన దేవదూతతో, “నాయనా, నీవు తిరిగి వెళ్ళు. నే నిక్కడే ఉంటానని నిన్ను పంపిన వారితో చెప్పు,” అన్నాడు.

రెండు గడియల అనంతరం ఇంద్రాది దేవతలు ధర్మరాజున్న చోటికి వచ్చారు. వెంటనే నరకచిహ్నలన్నీ మాయమయాయి. కొద్ది పాపం చేసుకున్న వారు ముందు నరక బాధ అనుభవించి తరవాత స్వర్గసుఖాలనుభవిస్తారని దేవతలు ధర్మరాజుకు తెలియ జెప్పి ఆయన్ను ఉత్తమ లోకాలకు ఆహ్వానించారు.

ధర్మరాజు ఆకాశ గంగలో స్పానం చేసి పవిత్రుడై స్వర్గానికి వెళ్ళి, అక్కడ కర్ణుణ్ణీ, తన తమ్ములనూ, ద్రౌపదినీ, ధృతరాష్ట్రుణ్ణీ, భీష్మద్రోణులనూ, పాండురాజు వెంట కుంతి మాద్రులనూ, విరాట, ద్రుపద, శిఖండి మొదలైన వారినీ చూశాడు.

★

[ సమాప్తం ]

★