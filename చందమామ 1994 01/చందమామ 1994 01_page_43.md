దృష్టి, ధ్వని చెప్పిన వైపుకు చూసి, “ఆ వచ్చేది పెంపుడు ఏనుగు! దానిమీద వున్న చిన్న అంబారీలో, ఎర్రటి తలపాగాతో, తెల్లటి బుర్ర మీసాలతో ఒకాయన కూర్చుని వున్నాడు. పక్కన గుర్రాల మీద ఈదెలు పట్టుకున్న భటులు, వెనక డప్పులతో దండోరా వేసే మనుషులు!” అన్నాడు.

వెంటనే రాకుమారి, “అయితే, ఆయన మహామంత్రి అభయవర్మ! ఆయనకు ఈ ప్రాంతాలకు రావలసిన అవసరం ఏమిటి?” అంటూ ఆశ్చర్యపోయింది.

అప్పటివరకూ అంతా మౌనంగా చూస్తున్న శౌరి, “రాకుమారీ! ఇక నాకు సెలవిప్పించండి. మీరు, మీ మంత్రిగారిని కలుసుకుని నగరం చేరవచ్చు. నేనూ, నా మిత్రులు బయలుదేరి నగరానికి వెళతాం. అక్కడ నాకు రాజుగారి కొలువులో సైనికుడిగా ఉద్యోగం దొరక్క పోదు. ఆ తర్వాత, మహాశక్తిమంతులైన నా ముగ్గురు మిత్రులు, రాజధానిలో గౌరవ ప్రదంగా జీవించే ప్రయత్నం చేస్తాను,” అన్నాడు.

ఇందుకు రాకుమారి చిరుకోవంగా, శౌరి కేసి చూసి, అప్పుడే చెట్ల చాటు నుంచి బయటికి వస్తున్న ఏనుగుకేసి వడివడిగా నడిచి పోయింది.

పావుగంట కాలం గడిచే లోపల మంత్రి అభయవర్మ, శౌరివాళ్ళున్న చోటుకు వస్తూ, ఏనుగు దిగి, కాలినడకన వచ్చి, శౌరి రెండు చేతులు పట్టుకుని, “దేశభక్తి కొద్దీ సైనిక వృత్తిస్వీకరించదలిచిన నువ్వు —రాకుమారిని వివాహమాడి, మా మహారాజు తదనంతరం, రాజ్యానికే రాజువు కానున్నావు. మా మహారాజు —రాకుమారిని తెచ్చినవారికి అర్ధరాజ్యం ఇస్తానని చాటింపు వేయించాడు. రాజ్యంలో అందరికీ ఆ సంగతి తెలిసిందో లేదో అని పర్యవేక్షించేందుకు, నేను స్వయంగా బయలు దేరాను. నువ్వు రాక్షసుణ్ణి గెలవడమే కాక, యువరాణి హృదయాన్ని కూడా గెలుచుకు న్నావు. అందువల్ల, భవిష్యత్తులో ఈ రాజ్యానికి నువ్వే రాజువు! పద, అంబారీలో ఆసీ నుడివి కా. నీ మిత్రులు గుర్రాలెక్కి మన వెంట రాజధానీ నగరం వస్తారు!” అన్నాడు.