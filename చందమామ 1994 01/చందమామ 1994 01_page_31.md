వింత ప్రశ్నలు

ఏకాంబరం అనే యువకుడు, చిదంబరం వద్ద కిరాణాకొట్లో పద్దులు రాసే ఉద్యోగం భాళీ వుందని తెలిసి వెళ్ళాడు. చిదంబరం, ఏకాంబరాన్ని ఎగాదిగా చూసి, తన కుడిచేతిని ముందుకు చాపి, “ఈ ఐదు·వేళ్ళలో ఏది పెద్దది?” అని అడిగాడు.

“నడిమివేలు!” అన్నాడు ఏకాంబరం వెంటనే. “కాదు! అన్ని వేళ్ళదీ ఒకే వయసు,” అన్నాడు చిదంబరం.

తర్వాత చిదంబరం, తన ఎడమచెయ్యి చూపించి, “వీటిలో ఏ వేలు చిన్నది?” అని ప్రశ్నించాడు. “అన్నిటిదీ ఒకే వయసు!” అన్నాడు ధీమాగా ఏకాంబరం.

“కాదు! చిటికెన వేలు,” అన్నాడు విసుగ్గా చిదంబరం.

తర్వాత ఒక క్షణం ఆగి చిదంబరం, “దీనివల్ల నీకర్థమైంది ఏమిటి?” అని ప్రశ్నించాడు. “ఈ పద్దుల ఉద్యోగం నాకు రాదని!” అన్నాడు ఏకాంబరం.

“బాగా పారబడ్డావు! ఈ ఉద్యోగం నీకిస్తున్నాను. రేపట్నించే పనిలోకి రా,” అన్నాడు చిదంబరం చిరునవ్వుతో.

ఇందుకు ఏకాంబరం తల అడ్డంగా వూపి, “నీలాంటి తలతిక్క మనిషి వద్ద పనిచెయ్యడంకంటే, బిచ్చమెత్తడం మేలు!” అని చరచరా అక్కడి నుంచి వెళ్ళిపోయాడు. — ఆర్. పట్టాచిరామరాజు