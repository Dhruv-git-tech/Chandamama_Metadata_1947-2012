దభీ, దభీమని మూడుసార్లు గుద్దాడు. ఆ దెబ్బలకు వస్తాదు వెనకుడి పడిపోయాడు. వాడు పళ్ళు పటపట కొరుకుతూ సుజ్జులుడి గొంతు పట్టుకుని పిసికెయ్యబోయాడు. కాని అతని కూతురు ఆడ్డు వచ్చి, “ఊరుకో, నాన్నా! వెల్లికిలా పడి నువు ఓడిపోయావు. ఇంకా కసి దేనికి? అన్యాయం చెయ్య గూడదు!” అన్నది.

“ వీడు నన్ను న్యాయంగా గెలిచాడా? ” అన్నాడు వస్తాదు.

“ అయ్యా, నేను నిన్ను గెలవటానికి రాలేదు. భయం ఎలా ఉంటుందో తెలుసు కోవటానికి వచ్చాను,” అన్నాడు సుజ్జులుడు.

“ అంత ధైర్యం గలవాడివా? ఈసారి కొట్టు చూస్తాం?” అన్నాడు వస్తాదు.

ధనామని అతని రొమ్ములో మళ్ళీ కొట్టాడు సుజ్జులుడు.

వస్తాదును కూతురు చెయ్యి పట్టిలోపలికి తీసుకుపోయి, “నీకు బలం ఉండవచ్చు గాక, అతని కున్న ధైర్యంలో నీకు సగం లేదు. అతను నీకు అల్లు డవుతాడేమో కనుక్కో!” అన్నది.

వస్తాదు పెద్దగా నవ్వి, “అదా సంగతి?” అంటూ బయటికి వచ్చి, “మా అమ్మాయి నీకు భయం ఏమిటో చెబుతుంది ట, పెళ్ళాడతావా ఏమిటి?” అని సుజ్జులుణ్ణి అడిగాడు. సుజ్జులుడు సరే నన్నాడు. ఇద్దరికీ పెళ్ళి అయింది.

సుజ్జులుడు తన భార్యతో, “భయం ఎలా ఉంటుందో చూపిస్తానంటివే? ఏదీ?” అని అడిగాడు.

“ ఇప్పుడే చూపుతాను,” అంటూ ఆమె బయటికి వెళ్ళి ఒక కప్పను తెచ్చి అతని మీద పడేసింది.

సుజ్జులుడు ఉలిక్కిపడి, “బాబోయ్!” అంటూ కేక పెట్టాడు.

“ అదే భయం!” అన్నది సుజ్జులుడి భార్య నవ్వుతూ.