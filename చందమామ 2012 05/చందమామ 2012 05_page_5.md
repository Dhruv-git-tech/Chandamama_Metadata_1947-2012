ఇంటర్నేషనల్ ఫిలిం ఫెస్టివల్ కోసం ఈ మధ్యే జైపూర్ వెళ్లాను. తెల్లవారు జామున రైలు దిగగానే స్టేషన్ లోని బుక్స్టాల్లో పుస్తకాల బండిల్స్ దింపుతుండటం కనిపించి అటు కేసి చూస్తే జిగేలుమంటూ ఫిబ్రవరి నెల హిందీ చందమామ కనిపించింది. ఒక్క ఉదుటన అక్కడికి పరిగెత్తి చందమామ కావాలని అడిగి తీసుకున్నాను. పక్కకు కూడా తొలగకుండా అక్కడే పుస్తకాన్ని తెరిచి చూస్తుండటంతో షాపు అతను పక్కన కుర్చీ వేసి కూర్చుని చదవమన్నాడు. ఈలోపు మా స్నేహితులు వచ్చినన్ను లాక్కెళ్లినంత పనిచేశారు. ఇక్కడా చందమామేనా. నువ్వు వచ్చిన పని ఏమిటి, చందమామ కోసం పరుగెత్తడమేమిటి అని మందలించారు. ఇక మా స్నేహితురాళ్లయితే 'చందమామ అంటే ఇంత పిచ్చేమిటే నీకు' అంటూ దెప్పుతుంటారు. బాల్యంలో, యవ్వనంలో, వృద్ధాప్యంలో కూడా 'చందమామ పిచ్చి' ఉండటం అవసరం అని నా అభిప్రాయం. చందమామను చిన్నప్పుడూ వదలలేదు. ఇప్పుడూ వదలలేదు. మును ముందు కూడా వదలాలని అనిపించడమూలేదు. - డాక్టర్ సిరి, మిర్యాలగూడ, ఎపి బాల్యం నుంచి చందమామ నీతి కథలు చదువుతూనే పెరిగాను. అయితే ఇటీవలి చందమామ సంచికలలో ప్రచురితమైన కథలు నాసిగా ఉన్నాయి, పైగా చాలా కథలు పదే పదే తిరిగి ప్రచురించబడుతున్నాయి. ఫిబ్రవరి, మార్చి నెలల్లో ప్రచురించిన రెండు కథలలో సందేశం ఒకేలా ఉండటం గమనించాను. ఒకే రకం కథలు ప్రచురించడం తగ్గించండి. అప్పుడే చందమామ నాణ్యత పెరుగుతుంది. అలాగే పాఠకుల అభిప్రాయం పట్ల మీ సానుకూల వైఖరిపై నమ్మకం కలుగుతుంది. - శ్రీనివాస్ పామర్తి (ఇమెయిల్ ద్వారా) బేతాళ కథ 'అనంతుడి అంతర్యం' ఆలోచనాత్మకంగా ఉంది. చందమామతో జ్ఞాపకాలు శీర్షికలో సీనియర్ పాఠకులు తమ తీపి గుర్తులను నెమరేసుకున్న తీరు మళ్లీ మళ్లీ చదవాల నిపిస్తోంది. పంచతంత్రం సీరియల్ ఆసక్తికరంగా కొనసాగుతోంది. బాలబాలికలలో విజ్ఞాన కాంక్షను పెంచే శీర్షికలను ప్రవేశపెట్టగలరు. - బిక్కునూరి రాజేయర్, పాన్కల్, ఎపి జటాయువుపై ముఖచిత్రం అద్భుతంగా ఉంది. అశోకపెట్టు కింద సీత బొమ్మకూడా బాగుంది. ఆర్ట్ బుక్ లోంచి తీసి, వేసిన చిత్రం కళ్లు చెదిరేంత చక్కగా ఉంది. ఒకే సంచికలో నాలుగు పూర్తి పేజీ చిత్రాలు రావడం చందమామలో అరుదు. - నిమ్మల రయేష్, చిత్తూరు, ఎపి ఈ సంచికలోని అయిదు చిన్న కథలూ చాలా బాగున్నాయి. 'ఎంత డబ్బుంది అనడిగితే అంతులేనంత' అని చెప్పి లక్ష్మీదేవి మాయమవటం చూసి కడుపుబ్బా నవ్వొచ్చింది. 'ప్రేరణ' కథలో కూడా చివర్లో సందేశం చాలా బాగుంది. ఎద్దుకు కూడా బాధ ఉంటుందని చెప్పిన చిన్నకథ అమోఘం. నిజంగా చందమామ చిన్నకథలు నిమ్మతొనలే. - జోగారావు, విజయవాడ చందమామలో 'విత్తనం గింజ' కథ చాలాబావుంది. 'ఆకలి తప్ప మాకేమీ తెలియదు. రేపటి సంగతి ఏమో కాని ఇప్పుడు మాత్రం పూట గడవడం లేదు.' అనే మాటలు ఎంత వాస్తవికం. ఎంత హృదయవిదారకం. రచయితకు అభినందనలు. - సిహెచ్. వేణు, హైదరాబాద్