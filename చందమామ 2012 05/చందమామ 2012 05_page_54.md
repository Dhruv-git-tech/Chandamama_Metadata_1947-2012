శిథిలాలయం-26

(శిథిలాలయ పూజారి, ఇభ్యులను మోసపుచ్చి, ఒక బిలమార్గం ద్వారా పారిపోయాడు. ఇభ్యుకుల పెద్ద, తన దళనాయకుడైన నాంగ్‌సోమ్‌ను శిథిలాలయం ఉన్న వృశ్చిక లంకకు దారి చూపేందుకు శిఖిముఖీ వాళ్లతో పంపటానికి ఒప్పుకున్నాడు. రెండు పెద్ద పడవలు సిద్దం చేయబడినై, అందరూ వృశ్చిక లంకకు ప్రయాణమయ్యారు. తరవాత-)

సూర్యాస్తమయం వరకూ శిఖిముఖీ వాళ్ళు ప్రయాణం చేసి, ఆ రాత్రికి విడిది చేసేందుకు అనుకూలంగా ఉండే లంక కోసం ప్రయత్నించారు. పావుగంట ప్రయాణ దూరంలో వాళ్లకో లంక కనబడింది. చీకటి పడుతుండగా వాళ్ళా లంకచేరి, పడవలను ఒడ్డునున్న చెట్లకు కట్టి వంట పనులు ప్రారంభించారు. తాము చేసిన మంట నుంచి వెలువడుతున్న పాగను గుర్తించి, మూడవ పడవవాళ్లు కూడా కొంచెం ఆల స్యంగా అక్కడికీ రాగలరని వాళ్లు భావించారు.

క్రమంగా చీకటి కమ్ముకున్నది. వంట పూర్తి కాగానే అందరూ భోజనాలు చేసి, నెగడొకటి వెలిగించి, దాని చుట్టూ కూచుని పిచ్చాపాటీ మాట్లాడుకోసాగారు. మూడవ పడవ ఇంకా ఆ లంక చేరలేదు. శిఖిము ఖికీ, శిథిలాలయ పూజారి తమ కన్న ముందుగా వృశ్చిక లంకకు ప్రయాణం కట్టాడని గట్టి నమ్మకం కలిగింది. ఒకవేళ తమ పడవలూ, వాడున్న పడవా ఎక్కడో మార్గమధ్యాన తారసపడితే, పోరు తప్పదు. అప్పుడు తమలో కొందరైనా జలజంతువు లకు ఆహారం అయిపోతారు.