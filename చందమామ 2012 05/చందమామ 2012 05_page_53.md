కానుకల మర్మం

కాంచనదేశపు రాకుమార్తె శంతనను, వేదాంత దేశ రాకుమారుడు అనంత సేనుడికి ఇచ్చి పెళ్లి చేద్దామని నిశ్చయించుకున్నాడు తండ్రి నాగవర్ధనుడు. ఆమె చిత్రపటాన్ని వేదాంత నగరం పంపించాడు. రాకుమారికి తెలివితేటలుంటేనే పెళ్ళాడతానన్నాడు రాజకుమారుడు.

తర్వాత దూత ద్వారా మోరం గడ్డలు పంపించాడు రాకుమారికి. ఆమె ప్రతిగా మానెడు జొన్నలు మూటగట్టి పంపించింది. వాటిని చూసి, మరునాడు మానెడు సజ్జలు పంపించాడు. రాకుమారి వాటిని తీసుకుని రెండు మానికల ధాన్యం పంపించింది. రాకుమారుడు ప్రతిగా ఒక కుక్కపిల్లను పంపాడు రాణికి. ఆమె జవాబుగా ఒక కోతిని పంపించింది. దాన్ని చూసిన అనంత సేనుడు 'మహారాణికి కావలసిన అర్హతలన్నీ శంతనకున్నాయి. ఆమెను పెళ్లి చేసు కుంటాను.' అని తండ్రితో చెప్పాడు.

‘నువ్వామెకు పంపిన కానుకల్లో అర్థమేమిటో, ఆమె కానుకలతో ఏం సమాధానం చెప్పిందో, నీకు ఎందుకు నచ్చిందో మేము కూడా తెలుసుకుంటే సంతోషిస్తాం గదా!’ అన్నాడు తండ్రి. 'వాళ్ల నాగరికత ఏ దశలో ఉందో చూద్దామని, మోరం గడ్డలు పంపాను. మేము వాటిని మానేసి జొన్న రొట్టె తింటున్నాం అని జొన్నలు పంపింది. నేను సజ్జలు పంపాను వండుకుని తినమని. అవి మానేసి సన్న బియ్యం తింటున్నామని, మీకంటే ఒక మెట్టు పైనే ఉన్నా మన్నట్లు ధాన్యం పంపింది,' అన్నాడు.

‘మరి ఈ కుక్క, కోతి గొడవ ఏమిటి?’ అన్నాడు తండ్రి. ‘రాకుమారిని ఆట పట్టించడానికి కుక్కపిల్లను పంపాను. దానికి మీరు ఆంజనేయ స్వామి భక్తులు గదా. అందుకే మీకు ప్రియమని కోతిని పంపిస్తున్నానని చెప్పకనే చెప్పింది’ అన్నాడు.

‘ఇంకేం... అందమూ, తెలివి తేటలు కూడా వచ్చాయి. ఈ రోజే మా వియ్యంకుడికి కబురు పంపిస్తాను,’ అన్నాడు రాజు.

- పుష్పాల కృష్ణమూర్తి