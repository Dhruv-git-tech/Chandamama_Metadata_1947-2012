గుజరాత్ భూకంపం

జినవరి 26 దేశ ప్రజలందరూ రిపబ్లిక్ దినోత్సవ వేడుకల కోసం ఎదురుచూసే రోజు.
ఈ యేడాది కూడా ఎప్పటిలాగే ప్రతి రాష్ట్రం, నగరం, పట్టణం, గ్రామం ఆ రోజు కోసం
సిద్ధమయ్యాయి. రిపబ్లిక్ దినోత్సవాలలో పాల్గొని వేలాది మంది తమ దేశభక్తినీ,
ఆనందోత్సాహాలనూ చాటారు. టీవీలలో రిపబ్లిక్ దినోత్సవాలను చూస్తూన్న సమ
యంలో-గుజరాత్ ప్రాంతం చరిత్రలో కనీ వినీ ఎరుగని భీకర భూకంపానికి లోనయింది!

రిపబ్లిక్ డే వేడుకలు పూర్తికావడానికి కొన్ని గంటల ముందు వాటిల్లిన ఈ భూప్రళయం-
గుజరాత్ లోని కొన్ని నగరాలను, పట్టణాలను, గ్రామాలను నేలమట్టం చేసింది. క్షణా
లలో ఇళ్ళన్నీ పేకమేడల్లా కుప్పకూలిపోయాయి. వేలాది మంది భవనాల శిథిలాలలో
చిక్కుకుపోయారు; క్షతగాత్రులయ్యారు. వేలాదిమంది ఆచూకీ తెలియడంలేదు.
అసంఖ్యాకులు నిలవడానికి నీడలేని నిరాశ్రయులయ్యారు; అనాథలుగా మిగిలి
పోయారు. మృతుల సంఖ్య అంచనాలకు అంతుబట్టడంలేదు. ఎటు తిరిగినా మాటలకు
అందని వేదన, రోదన; విషాదం, శోకం! ఆస్తి నష్టం అపారం!

'రాన్ ఆఫ్ కచ్ కేంద్ర బిందువుగా సంభవించిన ఈ భూకంపం దక్షిణ, తూర్పు
ప్రాంతాలను అతలాకుతలం చేసింది. భుజ్, అంజార్, బచావ్ సమీప ప్రాంతాలు
ఘోరంగా దెబ్బతిన్నాయి. ద్వారక ఆలయం స్వల్పంగా దెబ్బతిన్నదనీ, భుజ్ చారిత్రక
ప్రదర్శనశాల శిథిలమయిందనీ వార్తలు వెలువడుతున్నాయి. పలు చారిత్రక భవనాలు
నామరూపాలు లేకుండా పోయాయి!

సహాయ రక్షణ చర్యలు, పునరావాస ప్రయత్నాలు యుద్ధ ప్రాతిపదికలో సాగు
తున్నాయి. దేశ విదేశాలనుంచి ఔషధాలు, ఆహారం, బట్టలు, నీరు మొదలైన నిత్యావసర
వస్తువుల రూపంలోనూ, ధనరూపంలోనూ సహాయం అందుతోంది. ఎక్కడెక్కడి నుంచో
వైద్యబృందాలు వస్తున్నాయి; స్వచ్ఛంద సేవకులు వస్తున్నారు. మానవత్వానికి ఎల్లలు
లేవని నిరూపిస్తున్నారు.

తుఫానులు, వరదలు, ఉప్పెనలు మొదలైన ప్రకృతి వైపరీత్యాలు ముంచుకు
రావడానికి కొంత ముందే గుర్తించి, గ్రహించవచ్చు. తగు జాగ్రత్తలు తీసుకోవచ్చు.
అయితే రానున్న భూకంపాలను ముందే గుర్తించి తెలుసుకోగల స్థాయికి మన శాస్త్ర
సాంకేతిక పరిజ్ఞానం ఇంకా అభివృద్ధి చెందలేదు. అందువల్ల భూకంపాల విలయ
తాండవం నుంచి తప్పించుకోలేకపోతున్నాం. భారీ నష్టాలు కలుగుతున్నాయి.

భూకంప బాధితులైన మన గుజరాత్ సోదరులకు చేతనైన సాయం చేద్దాం. ప్రధాన
మంత్రి జాతీయ సహాయనిధికి (ప్రధానమంత్రి కార్యాలయం, న్యూఢిల్లీ - 110 011)
ఉదారంగా విరాళాలు పంపి ఈ జాతీయ విపత్తును అధిగమించడానికి చేయూత
నిద్దాం!
— ప్రచురణకర్త