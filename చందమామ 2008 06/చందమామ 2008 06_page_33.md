## ప్రత్యేక సంచిక ఆవిష్కరణ

చందమామ, ముంబై జియోడెసిక్ గ్రూప్ కంపెనీల చరిత్రలో ఏప్రిల్ 17వ తారీఖు ఒక ఉజ్వలమైన రోజు. చందమామ అరపై వసంతాలు పూర్తి చేసుకున్న సందర్భంగా వెలువరించిన చందమామ ప్రత్యేక సంచిక 'కలెక్టర్స్ ఎడిషన్'ను అమితాబ్ బచ్చన్ ముంబైలో ఆ రోజు సాయంకాలం జరిగిన ప్రత్యేక కార్యక్రమంలో ఆవిష్కరించారు. చందమామ తనకు కొత్త కాదనీ, తమ లక్నో ఇంట్లో ఆ పత్రికను ఇతర పత్రికలలో పాటు చిన్నప్పుడు చదివేవాడిననీ ఆ సందర్భంగా అమితాబ్ చెప్పారు. తను బాల్యంలో చదివి ఆనందించినట్టే ఇప్పుడు తన మనవలు చందమామను చదవాలని ఆశిస్తున్నట్టు ఆయన తన ఆశాభావాన్ని వ్యక్తం చేశారు. చందమామ వ్యవస్థాపకులు శ్రీ బి. నాగిరెడ్డి గారికి నివాళులర్పిస్తూ బాలసాహిత్యానికీ, చిత్ర పరిశ్రమకూ ఆయన చేసిన సేవలు చిరస్మరణీయమని అమితాబ్ కొనియాడారు.

వ్యవస్థాపకులు శ్రీ బి. నాగిరెడ్డి-చక్రపాణిగార్ల ఉదాత్త ఆశయాల గురించి విపులీకరించిన చందమామ సంపాదకుడు-ప్రచురణకర్త విశ్వం మన పురాణేతిహాసాల గురించీ, ఉన్నతమైన వారసత్వం గురించీ బాలబాలికలందరికీ తెలియజేయడానికి మీడియాతో సహా అందరూ కృషిచేయాలనీ, అప్పుడే వాళ్ళ హృదయాలలో మాతృభూమి పట్ల గౌరవమర్యాదలూ, దేశభక్తీ పెంపొందగలవని ఉద్ఘాటించారు.

చందమామ ఇండియా లిమిటెడ్ సిఇఓ ఎల్. సుబ్రమణియన్ ఉపన్యసిస్తూ, 'కలెక్టర్స్ ఎడిషన్' సంచిక చందమామను చదువుతూ పెరిగిన లక్షలాది మంది భారతీయుల సుమధుర బాల్యస్పృతులను గుర్తుచేయగలదని చెప్పారు.

ఈ 1966 పేజీల ఇంగ్లీష్ కాఫీ టేబుల్ బుక్ ఇంగ్లీషు చందమామలో వెలువడిన కథల నుంచి ఎంపిక చేసిన కొన్ని కథలు; ఛాయాచిత్రాలతో చందమామ సంక్షిప్త చరిత్ర, మనోహర మైన కొన్ని ముఖచిత్రాలు మొదలైన వాటితో నిజంగానే 'కలెక్టర్స్ ఎడిషన్' అని చెప్పతగిన విధంగా ఉన్నది.