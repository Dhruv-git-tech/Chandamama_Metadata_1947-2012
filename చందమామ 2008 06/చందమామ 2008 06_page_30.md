శిక్షకు తగ్గన్యాయం!

అక్బర్ చక్రవర్తి ఒకనాటి ఉదయం రాజ భవనం ఉపరితలంలో పచార్లు చేస్తున్నాడు. చల్లని గాలులతో ఉద్యానవనం నుంచి వీచిన పువ్వుల పరిమళం ఆయనకెంతో ఆనందం కలిగించింది. ఉద్యానవనంలోకి వెళ్ళి పువ్వు లను చూడాలనుకుని చకచకా మేడ మెట్లు దిగి ఉద్యానవనం కేసి అడుగులు వేశాడు.

అప్పుడే వికసించిన రకరకాల పువ్వులు, ముఖ్యంగా రంగు రంగుల గులాబీలు మెల్లగా వీచే గాలులకు తలలూపడం చూసి చక్రవర్తి పరమానందం చెందాడు.

అలా తన్మయత్వంతో నడుస్తూన్న చక్రవర్తి ఎడమ కాలికి హఠాత్తుగా ఏదో బలంగా అడ్డు తగలడంతో తూలిపడబోయి నిలదొక్కుకున్నాడు. కాలు జివ్వుమనడంతో పక్కనున్న బండ మీద కూర్చుని కాలిని చూశాడు. బొటన వేలు నెత్తురుగడ్డలా ఎర్రగా కమిలిపోయింది. పక్కకు తిరిగి చూస్తే నడిచే దార్లో మొనదేలిన రాయి కనిపించింది. బొటన వేలిని చూస్తున్న కొద్దీ బాధకు మించిన కోపం ఆయన తలకెక్క సాగింది. “ఎక్కడ? తోటమాలి ఎక్కడ? ఇదా ఉద్యానవనాన్ని పెంచే తీరు?” అంటూ కేకలు వేయసాగాడు. ఆ సమయంలో తోటమాలి కత్తి, కత్తెర, పార లాంటి పనిముట్లు తెచ్చు కోవడానికి తన గుడిసెకు వెళ్ళాడు. ఎంతకూ ఒక్కరూ కనిపించకపోయేసరికి చక్రవర్తి ఆగ్రహం మరింత పెరగసాగింది. “వీణ్ణి ప్రాణాలతో వదలకూడదు,” అని పటపటా పళ్ళుకొరు

కుతూ భవనానికి వెనుతిరిగాడు.

భవన ద్వారాన్ని చేరి చప్పట్లు చరచగానే కాపలా భటుల అధికారి వచ్చి సలాం చేశాడు. “వెంటనేవెళ్ళి, తోటమాలిని పట్టుకు వచ్చి, చెరసాలలో బంధించు. తెల్లవారగానే, వాడికి మరణ దండన!” అన్నాడు చక్రవర్తి.

చిత్తు అన్నట్టు అధికారి వంగి వెనక్కు అడుగు వేయబోతూండగా చక్రవర్తి, “ఆ దుర్మార్గుడి అజాగ్రత్తకారణంగా నా కాలికి గాయమయింది. ఉద్యానవనంలో నడిచే దారులను రాయిరప్పలు లేకుండా శుభ్రంగా ఉంచాలన్న కనీస జ్ఞానం ఆ వెధవాయికి లేదు. వాడికి మరణమే తగిన శిక్ష,” అన్నాడు మళ్ళీ.