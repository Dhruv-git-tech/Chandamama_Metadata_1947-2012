భూగోళాన్ని చల్లబరుద్దాం!

వాతావరణ పరిరక్షణ గురించి మాట్లాడే ప్రతి ఒక్కరూ ఇటీవల భూగోళం వెచ్చబడడం గురించి ప్రస్తావిస్తున్నారు. ప్రకృతి వనరులను మితిమించి దురుపయోగం చేయడం వల్ల ఈ ముప్పు రోజు రోజుకూ పెరిగిపోతూ మానవజాతి మనుగడకే ప్రమాదం వాటిల్లే స్థితి ఏర్పడుతున్నది.

వాతావరణంలోని కొన్ని వాయువుల కారణంగా భూగోళం వెచ్చబడుతోంది. మనుషులు వదిలే కార్బన్ డైయాక్సెడ్, వాహనాలు వెలువరించే కార్బన్ మోనోక్సెడ్, ఫ్యాక్టరీల నుంచి వెలువడే మీథేన్, నైట్రస్ ఆక్సెడ్ మొదలైనవాయువులు భూమి ఉపరితలంలో దుప్పటిలా మందమైన పారగా ఏర్పడి, వేడిని వెలుపలికి వెళ్ళనీయకుండా అడ్డుకోవడం వల్ల భూమి వెచ్చబడుతోందని విజ్ఞాన వేత్తలు చెబుతున్నారు.

ఇలా భూమి వెచ్చబడడం కారణంగా ఆంటార్కిటిక్ మంచుఖండం కరిగి సముద్రంలో విరుచుకు పడ్డట్టయితే సముద్రమట్టం పది మీటర్లు పెరిగి తీర భూములను ముంపుకు గురిచేయగలవని శాస్త్రవేత్తలు హెచ్చరిస్తున్నారు. పర్యవసానంగా అపారమైన ప్రాణనష్టం, ఆస్తినష్టం వాటిల్లక తప్పదు. అందువల్ల వాతావరణ సమతౌల్యాన్ని కాపాడవలసిన అవసరం గురించి మన పత్రికలోనూ తరచూ చెబుతూనే ఉన్నాం.

ఈ సందర్భంగా మనం గుర్తుంచుకోవలసిన ముఖ్యమైన విషయం ఏమిటంటే-వాతావరణ సమతౌల్యాన్ని కాపాడ్డం కేవలం ప్రభుత్వాల, పాలకుల బాధ్యత మాత్రమే కాదు. అది భూమిపై పుట్టిన ప్రతి ఒక్కరి కర్తవ్యం. “ప్రపంచాన్ని మార్చాలంటే మొదట మన చుట్టూ ఉన్నపరిసరాలను మార్చాలి!” అన్నసూక్తివ్యక్తుల కర్తవ్యాన్ని గుర్తుచేస్తోంది. ఈ విషయంలో చురుగ్గా పనిచేస్తూన్న చెన్నెయ్ లోని ఎక్సనోరో అనే ఎన్జివో చెబుతున్నట్టు ‘భూమిని చల్లబరచడానికి’ మనవంతు ప్రయత్నాలు చేద్దాం. భూగోళాన్ని కాపాడుకుందాం!

సంపాదకుడు : విశ్వం