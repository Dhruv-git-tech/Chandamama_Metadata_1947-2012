పూర్వం ఒక వర్తకుడు వడ్డీవ్యాపారం, ఇతరప్రతా అనేకరకాల వ్యాపారాలు చేసి లక్షలు ఆర్జించాడు. ఒక్కొక్కసారి ఆయనకు తీరికసమయాల్లో, దాపులనున్న సరస్సుకుపోయి చేపలు పట్టడం అంటే చాలా ఇష్టం. ఒకనాడావర్తకుడు చిన్నపడవలో సరస్సులో కొంతదూరంపోయి వల వేశాడు. వలలో చేప ఒకటి పడింది. వలను నీటినుంచి పైకిలాగి చేపను పడవలో జారవిడిచాడు.

అది మామూలు చేపకాదు, పంచవన్నెల చేప. సూర్యకాంతిలో వివిధరకాల కాంతులు వెదజల్లుతూ మెరిసిపోతున్నది. వర్తకుడు ఇదిచూసి ఆశ్చర్యపడుతున్నంతలో చేప ఊపిరాడక అటూ ఇటూ కొట్టుకుంటూ, “నేను కిన్నరజాతి చేపను! మూడువరాలు కోరుకో ఇస్తాను. నన్నుత్వరగా సరస్సులో వదులు,” అన్నది.

“మూడు కాదు, ఐదు వరాలివ్వు!” అన్నాడు వర్తకుడు.

చేప గిలగిల్లాడిపోతూ, “మూడంటే మూడే! ఆ వరాలు కోరుకుని నన్ను త్వరగా సరస్సులో పడవెయ్యి. ఊపిరాడడం లేదు,” అన్నది ఆయాసపడుతూ.

“సరే! పెద్దగా బేరం ఆడడం లేదు. నాలుగున్నర వరాలివ్వు,” అన్నాడు వర్తకుడు.

“కాదు, మూడంటే మూడే!” అన్నది చేప, వణుకుతున్న చిన్న స్వరంతో.

“సరే, నేను వర్తకుణ్ణి. ఆట్టే తీసితీసి బేరాలాడే స్వభావంకాదు నాది. నాలుగున్నరకాదు, నాలుగు వరాలివ్వు చాలు,” అన్నాడు వర్తకుడు.

చేప జవాబివ్వలేదు. అది ఆసరికే ప్రాణాలు విడిచింది.