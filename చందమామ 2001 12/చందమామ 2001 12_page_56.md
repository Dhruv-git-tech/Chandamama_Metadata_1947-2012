మని కాళ్ళు పట్టుకున్నాడు. అయితే, గరటయ్య కుర్రవాణ్ణి నిర్లక్ష్యంగా విదిలించేస్తూ, “నాకేం కర్మ! ఈ పని నాది కాదు. వెళ్ళి రక్షకభటులతో చెప్పుకో... పో!” అంటూ అక్కడి నుంచి తప్పుకున్నాడు.

ఇదంతా చూస్తున్న పుల్లయ్య అనే బక్కపలుచటి వ్యక్తికి, ఎక్కడలేని ఉక్రోషం వచ్చింది. అతడు కోపంగా దృఢకాయుడి మీదికిపోయి, “ఏమిటయ్యా, ఈ అన్యాయం! నిజంగా నీ హారం ఏదైనా పోయివుంటే, వాణ్ణి తీసుకుపోయి రక్షకభటులకు అప్పగించు. కానీ, ఇలా పశువులా కొడ్తావా? వాణ్ణి మదులు!” అన్నాడు.

దృఢకాయుడు, పుల్లయ్యకేసి కళ్ళెరచేసి చూస్తూ, “ఏరా బక్కమెధూ, బతకాలని లేదా?” అంటూ ఒక్క తోపు తోశాడు. పుల్లయ్య పోయి చుట్టూ వున్న జనం మీద పడ్డాడు.

అయినా, పుల్లయ్య తన పట్టువదలక, కుర్రవాణ్ణి కాపాడమని, అక్కడ వున్నవారిని బ్రతిమాలసాగాడు. ఎవరూ అతడి మాటను పట్టించుకోలేదు.

చివరికి గురుశిష్యుల ప్రోద్బలంతో సత్రం యజమాని కలగజేసుకుని, ఆ వీధి రక్షక భటులను పిలిపించి, దృఢకాయుణ్ణీ, దెబ్బల బాధతో మూలుగుతున్న కుర్రవాణ్ణీ అప్పగించాడు. అప్పటికి బాగా చీకటిపడింది. గురు శిష్యులు రాత్రికి అక్కడేవుండి, మర్నాడు ఉదయమే బయల్దేరారు.

మార్గమధ్యంలో సుహస్రుడు, యోగితో, “గురువుగారూ! రాత్రి సత్రంలో జరిగిన సంఘటన నన్ను చాలా కలవరపరుస్తున్నది. రాత్రి సరిగ్గా నిద్రపట్టలేదు. ఒక పర్వత కాయుడు, అంత చిన్నవాణ్ణి చచ్చే దెబ్బలు కొడుతూంటే, అందరూ గుడ్లుప్పగించి చూస్తూ