తల్లి కుక్క మెల్లిగా నక్కుతూ గుడిసెలోకి ప్రవేశించింది. అప్పుడే వండి వార్చివున్న అన్నపు కుండను చూసింది. అది అటూ యిటూ చూస్తూ కుండ దగ్గరకు వెళ్ళి, దానిలో మూతి పెట్టబోయింది.

అప్పుడే బయటనుంచి గుడిసెలోకి వస్తున్న కమలమ్మ అది చూసి కోపంతో అరుస్తూ, గోడకి ఆనించివున్న కర్రను కుక్క పైకి విసిరింది. కర్రతిన్నగా పోయి కుక్క కాలికి తగలడంతో, అది కుయ్యోమని కుంటుతూ బయటికి పరిగెత్తింది.

కుక్క ముట్టిన కుండలోని అన్నం ఎలా తినడం, అని బాధపడుతూ కమలమ్మ కుండలోని అన్నాన్ని బయటపడేసింది. ఆ వెంటనే తల్లి కుక్కా, దాని పిల్లలూ అన్నం దగ్గరకు చేరాయి. కడుపునిండా తిన్న తల్లి కుక్క, తన పిల్లలకు పాలివ్వడానికి కావలసిన శక్తిని సంపాదించుకున్నది.

మర్నాడు అదే సమయంలో గుడిసెలోకి వెళ్ళింది, ఆ కుక్క. ఐతే అనుకోకుండా అక్కడికి వచ్చిన కుఁటమ్మ కాస్త దూరంనుంచే దానిపైకి రాయి విసిరింది. రాయి దెబ్బకు కుక్క

అరుస్తూ పారిపోవడం--అంతా క్షణాల మీద జరిగిపోయింది.

ఈ గొడవకు కుక్కిమంచంలో తియ్యటి కలలు కంటున్న కిష్టయ్య అదిరిపడి లేచి, జరిగిందేమిటో గ్రహించాడు. వాడు గట్టిగా విసుక్కుంటూ, “పాడు కుక్క మళ్ళీమచ్చిందీ? నిన్న అంత పెద్దదెబ్బ తగిలినా, దానికి బుద్ధి రాలేదన్నమాట!” అన్నాడు.

వెంటనే కమలమ్మ వాడికేసి తీవ్రంగా చూస్తూ, “కన్నందుకు ఎంతకష్టపడి అయినా పిల్లల్ని పెంచాలని దాని తాపత్రయం. ఒక దెబ్బ తగిలితే తగులుతుంది, కానీ నిన్నటిలా అన్నం దొరుకుతుందిగదా, అని దాని ఆశ! పిల్లల ఆకలి తీర్చడానికి ఒక కుక్కే అంతగా ఆరాటపడుతూంటే, నీలాంటి బాధ్యత ఎరగని మనిషి సంగతేమిటి?” అంటూ విసురుగా గుడిసెలోకి పోయింది.

భార్యమాటల్లోని పరమార్థాన్ని గ్రహించిన కిష్టయ్య, కుక్కిమంచం దిగి, దాన్ని గోడ పక్కకు బరబరా ఈడ్చి, ప్రయత్నిస్తే ఏదో ఒక పని దొరక్కపోతుందా అనుకుంటూ గ్రామంలోకి బయలుదేరాడు.