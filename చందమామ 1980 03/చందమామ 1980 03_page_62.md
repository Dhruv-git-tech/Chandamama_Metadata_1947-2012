ధనంజయుడు మండిపడి, ''ఏ నగల మజూరీ?'' అని అరిచాడు.

“అలా కోప్పడతారేం, బాబూ? తమ పాత నగలు కరిగించి కొత్తవి చేసి ఇచ్చానుగదా! వాటి మజూరీ!’’ అన్నాడు అనంతుడి తండ్రి.

ఈ మాటలకు ధనంజయుడికి పిచ్చెత్తి పోయింది. జరిగిన మోసం అర్ధమయింది కూడా. కాని ఏం చెయ్యగలడు? ఈ స్వర్ణ కారుడే ఆ నగలు దొంగనగలని భయపెట్టి, గోపాలుడికి తిరిగి ఇప్పించాడని చెబితే, ఎవరు నమ్ముతారు? స్వర్ణకారుడి మజూరీ ఎగగొట్టటానికి తాను ప్రయత్నం చేస్తున్నాడనుకుంటారు!

గోపాలుడు తాము చూస్తుండగా ఇచ్చిన పాత నగలను స్వర్ణకారుడి చేత కరిగించి, కొత్త నగలు చేయించుకున్నాడని ధనంజయుణ్ణి గురించి అక్కడ చేరిన వారందరికీ నమ్మకం కుదిరింది!

“ఇంతకాలమూ నువు మోతుబరి రైతువనీ, పెద్దమనిషివనీ గౌరవించాం.

కాని నువు ఇలాటి మోసాలు చేస్తున్నా వనుకోలేదు. ఆ కురాడి నగలు తిరిగి ఇచ్చెయ్యి. వాటిని కరిగించి కొత్త నగలు చేయించినా, చేసిన మనిషి ఇక్కడే ఉన్నాడు గనక, తాను చేసిన నగలేవో చెబుతాడు,” అన్నారు. పెద్దలు.

ధనంజయుడికి తలకొట్టేసినట్టయింది. తన డబ్బు కక్కుర్తి ఇంతటి తలవంపులు తెస్తుందని అతను ఊహించలేదు. ఇప్పుడు నగలు ఎక్కడినుంచి తెచ్చేటట్టు?

గోపాలుడికి ధనంజయుడి పరిస్థితి చూసి జాలికలిగింది. అతను అక్కడి పెద్దలతో, ''పోనియ్యండి. ఆయన మనసుపడి చేయించుకున్న నగలు నాకు వద్దు. ఆ బంగారం ధర ఇయ్యమనండి. నగలు చేసిన స్వర్ణకారుడు ఇక్కడే ఉన్నాడు గదా, బంగారం ధర ఆయనే చెబుతాడు,'' అన్నాడు.

ధనంజయుడు గోపాలుడికి రొక్కం అయిదువేలు ఇచ్చి ఋణవిముక్తుడైనా డనిపించుకున్నాడు.