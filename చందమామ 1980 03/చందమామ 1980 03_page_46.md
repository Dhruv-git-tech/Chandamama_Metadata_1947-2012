సగం ధర్మప్రభువు

ఒకనాడు జయసింహ డనే రాజు దర్పారులోకి ఒక పేదవాడు వచ్చి, తన దీనస్థితి చెప్పుకుని బతుకుతెరువు చూపమని ప్రాథేయపడ్డాడు. రాజు అతనికి కొంత బంజరుభూమి ఇప్పించాడు.

తరవాత ఒకనాటి రాత్రి రాజూ, మంత్రీ మారువేషాలలో తిరుగుతూ ఆ పేదవాడి ఇంటి ప్రాంతానికి వచ్చి, ఆరుబయట మంచం మీద కూర్చుని ఉన్న అతన్ని పలకరించారు. అతను మర్యాదగా వారిని తన మంచం మీద కూర్చోబెట్టి మంచి, చెడ్డా మాట్లాడాడు.

“ఈ దేశపు రాజుగారి నుంచి సహాయం పొందాలనుకుంటున్నాం. ఆయన ఎటువంటి వాడు?” అని మంత్రి అతన్ని ఆడిగాడు.

అతను రాజుగారు తనకు చేసిన సహాయం గురించి వివరంగా చెప్పి, “రాజుగారు సగం ధర్మప్రభువు!” అన్నాడు.

“నీకు బతుకుతెరువు చూపించిన రాజును సగం ధర్మప్రభువు అన్నావేం?” అని మంత్రి అతన్ని ఆడిగాడు.

“అయ్యా, నేను సాహసించి రాజుగారి దర్పారుకు పోయి, నా గోడు చెప్పుకుని, ఆయనకు నా కష్టం అర్థం అయేటట్టు చేసుకోగలిగాను గనక గదా ఆయన నాకు పాలం ఇచ్చాడు. నాలాటి కటికదరిద్రులు దేశంలో ఎందరు లేరు? వారందరికీ రాజుగారి ఎదటపడే తైర్యం ఉంటుందా? తమ కష్టాలు చెప్పుకునే శక్తి ఉంటుందా? రాజుగారు పూర్తి ధర్మప్రభువైతే వారి కష్టాలూ తానే తెలుసుకుని, సాగు లేకుండా పడి ఉన్న భూములను దానం చెయ్యవచ్చు గదా!” అన్నాడు ఆ మనిషి.

వారం తిరిగేలోగా రాజుగారు అనేక వేలమంది కటికదరిద్రులకు భూదానం చేశాడు.

—నుకమంచి బ్రహ్మాజీరావు