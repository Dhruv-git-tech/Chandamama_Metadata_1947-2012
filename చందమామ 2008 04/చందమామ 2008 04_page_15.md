జయమల్లు చిరునవ్వు నవ్వుతూ, “ఆశ్చర్యపడకండి. రాకాసిలోయ అనేది ఈ కొండల వెనక ఎక్కడో వున్నదనిగదా, బిడాలీ, శ్వానకర్ణీ చెప్పింది. అంటే ఈ కనబడే కొండలు దానికి ఒకవైపున వున్న ఆనకట్టల్లాంటి వన్నమాట. వీటిని ఎక్కిచూస్తే లోయా, అవతల మరొక కొండల సోలుపూ కనబడితే, ఆ మధ్యనున్న లోయ, రాకాసిలోయ!” అన్నాడు.

“అలా అయితే వాళ్ళు చెప్పిన ‘ఒకానొక సౌరంగం’ మాటేమిటి?” అని అడిగాడు కోయగోమాంగ్.

“ఒకానొక, అనటంలోనే ఆ బిడాలికీ, శ్వానకర్ణికీ ఈ ప్రాంతాల గురించిన వివరాలేవీ బాగా తెలియవని తెలిసిపోతున్నది. ఆ రాకాసిలోయకు వెళ్ళి తిరిగి వచ్చినవాడెవడూ లేడని వాళ్ళే చెప్పారుగనక, ఆ సౌరంగం అదీ

అంతాపుక్కిటిపురాణం ఎందుక్కాగూడదు?” అన్నాడు జయమల్లు. “అలా అయితే, మనం ఏ విధంగా అయినా గణాచారి అను చరుల కనుగప్పి, వాళ్ళున్న కొండప్రాంతం చేరాలంటావు. అంతేనా, మల్లూ?” అని అడిగాడు కేశవుడు.

జయమల్లు అవున్నట్టు తులవూపి, “మనం చీకటిపడ్డ తరవాత బయలుదేరటం మంచిది. అంతవరకు ఇక్కడే దాగి వుండి కాలక్షేపం చేద్దాం. ఇక్కడ శత్రుభయం ఉండదని నా నమ్మకం. ఆకలిగావున్నది. ఏదీ, మనం వెంట తెచ్చుకున్న ఆహారం బయిటికి తీయండి,” అన్నాడు.

కోయగోమాంగ్ పెద్ద పెద్ద టేకు చెట్టు ఆకులలో కట్టివున్న ఆహారాన్ని కట్లువిప్పి జయమల్లూ, కేశవుడి ముందు పెట్టాడు. ఆ తరవాత ముగ్గురూ తృప్తిగా భుజించి సూర్యాస్తమయం అయ్యేవరకూ అక్కడే కాలం గడిపారు.

సూర్యాస్తమానం అయిన కొద్ది సేపటికి చంద్రోదయ మయింది. కేశవుడూ అతడి మిత్రబృందం కొండ ఎక్కేందుకు ప్రయాణ మయ్యారు. జయమల్లు తన అనుచరులకేసి తిరిగి, “ఈవెన్నెల మనకూ, గణాచారి ముఠా వాళ్ళకూ కూడా అనుకూలమైనదే. మనం ఈ ప్రాంతాలకు కొత్తగనక, దారిమార్గం వెతుక్కోవ టానికి ఉపయోగంగా వుంటుంది. శత్రువు లకు కూడా మన చర్యలు గుర్తించటం తేలిక. కనక, సాధ్యమైనంత వరకూ చెట్ల చాటున-చీకటిలో నడవండి,” అన్నాడు.