తిరుగులేనివైద్యం

హేలాపురిలో పుండే సుందరమ్మ మంచి స్థితిమంతురాలు. ఆమె ముగ్గురు కొడుకులకూ పెళ్ళిళ్ళయి కోడళ్ళు కాపరానికి రాకముందు, ఉన్న ఇద్దరు పనిమనుషులకూ, ఆ పనీ, ఈ పనీ పురమాయిస్తూ, ఊరికే కూర్చోక వంటపనుల్లో, పెరటి కూరపాదులకు నీళ్ళు పోయటంలాంటి పనుల్లో సాయపడుతూండేది. ఐతే, కోడళ్ళు కాపరానికి వచ్చాక పనిమనుషులను మానిపించి, అన్నిపనులూ కోడళ్ళచేతచేయిస్తూ, వాలుకుర్చీలో పడుకుని ఏవో భక్తిగీతాలను కూనిరాగాల రూపంలో ఆలపిస్తూండేది.

ఇలా కొంతకాలం జరిగాక, ఆమె క్రమంగా స్థూలకాయురాలు కాసాగింది. తింటే ఆయాసం, తినక పోతే నీరసం అన్నస్థాయికి వచ్చాక, ఆమె వైద్యుల దగ్గరకు పోయి సంగతి చెబితే, వాళ్ళల్లో కొందరుతిండి తగ్గించమనీ, మరికొందరు ఇంటికి అరకోసు దూరంలో వున్న అమ్మవారి గుడికి ఉదయం, సాయంత్రం వెళ్ళి వస్తూండమనీ చెప్పి, ఏవో మందులిచ్చేవారు. భర్త కోదండపాణి అయితే- ఏకంగా ఇంటిపనుల్లో, పెరటిపనుల్లో కోడళ్ళకు సాయపడమన్నాడు.

సుందరమ్మకు అంత దూరాన వున్న అమ్మవారిగుడికి పోయే ఓపికలేదు. భర్త చెప్పినట్టు ఇంటి పనులు కోడళ్ళతోపాటు చేయడమంటే అత్త ఆధిక్యతను కించపరుచుకోవడమే కాక, వాళ్ళకు లోకువై పోతుంది!

ఈ పరిస్థితిలో ఆమెకు సుగంధపురిలో, ఒక వైద్యుడు మాత్రలతో స్థూలకాయాలు తగ్గిస్తున్నాడనితెలిసి, ఆయన దగ్గరకు పోయింది. ఆయన ఆమెకు వందమాత్రలున్న చిన్న సీసా యిచ్చి, వందరూపాయలు తీసుకున్నాడు.

“బాబుగారూ, ఈ మాత్రలు రోజుకెన్ని మింగాలి?” అని అడిగింది సుందరమ్మ.

“అవి మింగటానికి కాదు. వాటిని రోజుకు ఆరుసార్లు కింద పారబోసి, సీసాను ఎత్తయిన బల్లమీద పెట్టి, వందమాత్రలనూ ఒక్కొక్కటిగా ఏరి, సీసాలో వెయ్యాలి,” అన్నాడు వైద్యుడు.

- కోనే నాగవెంకటఅంజనేయులు