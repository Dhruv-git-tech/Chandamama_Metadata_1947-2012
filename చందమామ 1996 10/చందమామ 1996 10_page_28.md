అందుకే నేను వాడింట ఆతిథ్యం స్వీకరించలేదు. నువ్వు యోగ్యుడివి కాబట్టి నీకీ గుళిక ఇస్తున్నాను. నువ్వు దీనిని కాదంటే అతిథి మర్యాదలను ఉల్లంఘించినట్టే! భద్రుడి వంటివాడు, నీ ఇంటిఎదుట వుండడం వల్ల, నీ యోగ్యతకు భంగం కలగకుండా, ఈ గుళికను వినియోగించుకోవడం నీకు వీలు పడుతుంది,” అంటూ బైరాగి, సత్కారుడికి తన వద్దనున్న గుళికను ఇచ్చి వెళ్ళి పోయాడు.

సత్కారుడు తటవటాయించకుండా గుళికను నోట్లో వేసుకుని, “నా తల్లి ఎప్పటిలా సంపూర్ణరోగ్యవంతురాలు కావాలి. నా ఇల్లొక అద్భుతభవనంగా మారిపోవాలి!” అన్నాడు.

అది విని సత్కారుడి కుటుంబసభ్యలందరూ కంగారుపడి, “అయ్యో! రెండు వరాలూ మనకు మేలు కలిగించేవే! ఇప్పుడే అనర్థం జరుగుతుందో ఏమిటో?” అన్నారు.

అంతలో అక్కడికి ఒక వృద్ధురాలు చక్రాకా నడుచుకుంటూ వచ్చి, “ఏమిట్రా, అంతా ఇక్కడున్నారూ? ఆకలితో నకనకలాడిపోతున్నాను. నాకేమైనా భోజనం ఏర్పాట్లున్నాయా, లేవా?” అంటూ అందర్నీగదమాయించింది.

చక్కని ఆరోగ్యవంతురాలిగా వచ్చిన తల్లిని చూసి, సత్కారుడు పరమానందం చెంది, “అమ్మా! నువ్వు మళ్ళీ మామూలు మనిషివి అయ్యావు. నాకెంతో సంతోషంగా ఉంది,” అని భార్యవైపు తిరిగి, “అమ్మకు భోజనం ఏర్పాట్లు చూడు!” అన్నాడు.

సత్కారుడి భార్య అక్కణ్ణించి కదలబోయి, “ఇదేమిటి? మన ఇల్లు పూర్తిగా మారిపోయింది. వంటిల్లెక్కడో వెదుక్కోవాలి!” అన్నది.

సత్కారుడితో సహా అందరూ తమ ఇల్లు అద్భుతభవనంగా మారిపోవడం గమనించి, బయటనుంచి చూస్తే ఎలాఉంటుందో అన్నకుతూహలంతో వీధివైపుకు వచ్చారు.

అప్పుడు ఎదురంటి భద్రుడు, సత్కారుడికి పట్టిన అదృష్టం కళ్ళారా చూసి భరించలేక అరుగు మీద కూర్చుని, అగని కన్నీళ్ళను పైపంచతో తుడుచుకుంటున్నాడు.

బేతాళుడు ఈ కథ చెప్పి, “రాజా, బైరాగి ఎంతో కొంత అద్భుతశక్తులు కలవాడనడంలో, సందేహం లేదు. అయితే, అతడు తాను పరిపూర్ణ శక్తిమంతుడినన్న భ్రమతో వున్నట్లు కనబడుతున్నాడు. తాను ఇచ్చే గుళిక వల్ల రెండువరాలు లభ్యమవుతాయనీ, అందులో ఒకటి తన సంతోషానికి కోరుకోవాలనీ, రెండవది ఎదుటివాడికి దుఃఖిం కలిగేందుకు