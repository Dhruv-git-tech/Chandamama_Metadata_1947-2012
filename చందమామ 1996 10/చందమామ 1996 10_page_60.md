గంగరాజు స్నానం చేసేందుకు పెరట్లోని బావి దగ్గరకు వెళ్ళి, బావి గట్టుమీద కాలు మోపగానే, పక్కనే వున్న చింతచెట్టు మీద నుంచి రత్తమ్మ దయ్యం దభీమంటూ అతడి ముందుకు దూకింది. గంగరాజు దయ్యాన్ని చూస్తూనే బిగుసుకుపోతూ, నోట మాట రాక, నిలుచున్న పాటున చతికిల బడ్డాడు.

దయ్యం కూడా అతనికెదురుగా చతికిలబడుతూ, “గంగన్నా! బతికుండగా నీకు చేసిన సాయం మర్చిపోయావా! నీకేం భయం లేదు, నే చెప్పేది కాస్త విను,” అంటూ అర్థింపుగా, తను దయ్యమెలా అయినదీ, లక్ష్మికి చెప్పినదంతా అతడికి చెప్పి, “రేపు పాద్దున్నే మరొక ఇంటికి పోదామని, నువ్వు లక్ష్మికి చెప్పినమాట విన్నాను. ఈ నాలుగు రోజుల నుంచీ నా కొడుకు వేణు ఆనందంగా ఉన్నాడు. నీ కూతుర్షి వాడికిచ్చి పెళ్ళి చేసి, వాడి ఆనందాన్ని శాశ్వతం చెయ్యి. కోరికదీరా వాడి పెళ్ళి చూసి, ఈ ఇల్లొదిలి నా దారిన నేను పోతాను! నా మాట నమ్ము!” అన్నది.

స్వతహాగా జాలిగుండే, మంచితనమూగల గంగరాజు, దయ్యం మాటలకు కరిగిపోతూ,

“నీనుంచి లోగడ ఉపకారం పొందిన వాణ్ణి, నీ మాట కాదంటానా, అక్కయ్య?” అన్నాడు.

ఆ మాట వింటూనే దయ్యం ఆనందంగా, “హమ్మయ్య పెళ్ళిభోజనం చేసినంతతృప్తిగా ఉన్నది, గంగరాజు!” అని, రివ్వున గాలిలోకి లేచి మాయమైంది.

వెంటనే స్నానం మాట కూడా మర్చిపోయి ఇంట్లోకి వచ్చిన గంగరాజు దిగులుగా కూర్చుని వున్న వేణును చూసి జాలిపడుతూ, “బాబూ, మేం వెళ్ళడం నీకు ఇష్టం లేనట్టున్నది. మా లక్ష్మి మీ ఇంట శాశ్వతంగా వుండి పోవడం, ఇష్టమైతే చెప్పు. దాన్ని నీ చేతుల్లో పెట్టి, నా దారిన నేను పోతాను,” అన్నాడు గుంభనంగా నవ్వుతూ.

అది వింటూనే ఆనందంతో తబ్బిబైన వేణు, గంగరాజు చేతులు పట్టుకుంటూ, “అంతకంటే అదృష్టమా, మామయ్యా! ఈ ఇల్లే లక్ష్మిదయ్యాక, నువ్వొక్కడివీ వేరే ఎక్కడికో వెళ్ళడం దేనికి? ముగ్గురం ఒకరి కొకరం తోడుగా బతుకుదాం,” అన్నాడు.

అక్కడే వుండి, వాళ్ళిద్దరి మాటలూవిన్న లక్ష్మి సిగ్గుతో తల వంచుకుని పక్కగదిలోకి వెళ్ళిపోయింది.