దేవలోకంలో అమృత భాండాన్ని అనేక మంది దేవతలు రక్షిస్తున్నారు. అమృత భాండం చుట్టూ అగ్ని ఉన్నది. దాని మీదుగా ఒక చక్రం తిరుగుతున్నది. భాండాన్ని రెండు మహా సర్పాలు కనిపెట్టి ఉన్నాయి.

గరుత్మంతుడు అమృత రక్షకులతో యుద్ధం చేసి వారిని తొలగగొట్టాడు. బ్రహ్మ చెప్పిన ఉపాయం ప్రకారం కొండంత వెన్నను అగ్ని ముందుంచి దాన్ని చల్లబరచాడు. సూక్ష్మ రూపంతో జాగరూకతతో చక్రం కింద దూరి, మహా సర్పాలను హతమార్చి, అమృత భాండంతో భూలోకం కేసి బయలుదేరాడు.

సంగతి తెలిసిన ఇంద్రుడు ఆగ్రహించి, అతడి మీద వజ్రాయుధం ప్రయోగించాడు. దాన్ని అవమానించడం ఇష్టం లేక అది తనకు తగలగానే శరీరం నుంచి ఒక ఈకను మాత్రం రాల్చాడు. ఇక అతనితో యుద్ధం చేయడం అసాధ్యమని గ్రహించిన ఇంద్రుడు సంధి చేసు కుని అమృతాన్ని ఎవరికీ ఇవ్వవద్దని కోరాడు.

“నా తల్లికి దాస్యవిముక్తి కలిగించడానికి అమృతాన్ని కద్రువ పిల్లల వద్దకు తీసుకు

వెళ్ళకతప్పదు. అయితే, వాళ్ళు దాన్ని తాగే లోపల తిరిగి తీసుకువస్తాను,” అన్నాడు గరుత్మంతుడు.

అదే విధంగా అమృతభాండాన్ని తీసుకు వెళ్ళి కద్రువ కొడుకుల ముందుంచాడు. తన తల్లి దాసి కాదని కద్రువ చేత ఒప్పించాడు. నాగ కుమారులు అమృతం తాగేలోపల అమృత భాండాన్ని తిరిగి స్వర్గం చేర్చాడు. అతడి శక్తి సామర్థ్యాలను దేవతలందరూ ఎంతగానో కొనియాడారు.

పుట్టుకతోనే అత్యంత పరాక్రమవంతుడైన గరుత్మంతుడు మాతృదాస్యవిముక్తి కోసం అమృత భాండాన్ని దివి నుంచి భువికి తీసుకువచ్చాడు. కార్యం నెరవేరగానే దానిని తిరిగి దేవతలకు అప్పగించి వారి మెప్పు పొందాడు.

ధర్మబద్ధుడైన వీరకుమారుడు కావడం వల్లె గరుడుడిగా, వైనతేయుడిగా ప్రసిద్ధిగాంచిన గరుత్మంతుడు-దుష్టశిక్షణ, శిష్టరక్షణ చేస్తూ ముజ్జుగాల నేలే పరమాత్ముడైన విష్ణుమూర్తికి వాహనమయ్యాడు!