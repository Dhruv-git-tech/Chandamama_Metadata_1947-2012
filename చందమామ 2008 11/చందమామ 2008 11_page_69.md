## అసలైన గుడ్డివాడు!

రాయవరం జమీందారు జగపతిరాయుడికి ఎదుటివారిని ఏడిపించి ఆనందించడం అంటే మహా సరదా. ఒకనాడాయన శివాలయానికి వెళ్ళి, దైవదర్శనం చేసుకుని వెలుపలికి వచ్చాడు. ఆలయం ఎదుట ఒక ముష్టివాడు, “ధర్మం చెయ్యండి బాబూ, దేవుడు మిమ్మల్ని చల్లగా చూస్తాడు,” అంటూ అడుక్కుంటున్నాడు. వాడు పుట్టుగుడ్డివాడు.

రాయుడికి వాణ్ణి చూడగానే ఏడిపించాలనిపించింది. చుట్టుపక్కల చూసి ఒక చిన్న రాయిని తీసి బిచ్చగాడి సత్తుపాత్రలో వేశాడు. వెంటనే వాడు, “ఎవరు బాబూ, రాయిని వేసింది? నాకు కళ్ళు లేకపోయినా డబ్బేదో, రాయేదో గ్రహించగలను. నీకు కళ్ళుండీ అంతమాత్రం తెలుసుకో లేకపోయావు. అసలైన గుడ్డివాడివి నువ్వే!” అన్నాడు.

రాయుడి వెనక వచ్చిన సేవకుడు, “ఆయన ఎవరనుకున్నావు? మన జమీందారుగారు!” అని హెచ్చరించాడు.

“పాత్రలో పడ్డ శబ్దాన్ని బట్టి చెప్పానుగాని, ఆయన జమీందారుగారని నాకేం తెలుసు? పుట్టుగుడ్డిని! అయినా అంత పెద్ద మనిషికి ఇదేం బుద్ధి,” అని నొచ్చుకున్నాడు ముష్టివాడు.

ఆ మాటతో జమీందారు సిగ్గుతో తలదించుకున్నాడు. ఆ రోజు నుంచి ఎదుటివారిని ఏడిపించడం మానుకున్నాడు.

-ఎ.ఎన్. జైకిరణ్

సందమామ