“వెళ్ళి, ఆ చెట్టు బోదెలో వున్న రహస్య ద్వారం తెరిచి చూడండి. ఆ వెనకవున్న సారంగం నీటిమయమయి వుంటే ఇప్పట్లో అతడి శవం కూడా మనకు దొరకదు. అలా కానప్పుడు....”

అతడు మాట ముగించక ముందే, ద్వారం పక్కనుంచి భయంకరమైన సింహగర్జన వినిపించింది. ఆ వెంటనే మరికొన్నిచిన్నా పెద్దాగర్జనలు మార్మొగినై. మాట్లాడుతున్న నరవాహనుడి సైనికులు వెనుకకు తగ్గుతున్న సూచనగా గుర్రాల సకిలింపులూ, వాళ్ళ హెచ్చరికలూ వినిపించినై.

“ఆ మాను బోదె పక్కన ఏవో సింహాలు వున్నట్టుంది. ప్రమాదం, వెనక్కు తగ్గండి! ” అంటూ ఒకడు అరిచాడు. ఆ వెంటనే వాళ్ళ నాయకుడి కంఠనాదం మారుపలికింది:

“ఒక్క సింహాలేకాదు, ఏనుగులూ, ఎలుగుబంట్లూ వున్నా పని పూర్తికానిదే వెనక్కు తిరిగేందుకు వీలులేదు. పిరికి పందలు నా కత్తికి బలి కాగల రు, జాగ్రత్త!”

అ తరవాత సింహాలు వాళ్ళ మీదికి లంఘించినవన్న సూచనగా, భయంకర మైన గర్జనలూ, గుర్రాల తొక్కిసలాటా, సైనికుల కేకలూ వినిపించినై. నేను నా సహచరులతో సారంగంనుంచి బయట పడాలంటే, యింతకన్న మంచి తరుణం మరి రాదనిపించింది.