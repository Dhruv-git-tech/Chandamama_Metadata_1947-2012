మేలైన మెచ్చుకోలు

పేలాపురి మహారాజు హేమచంద్రుడు తన ఆస్థానంలోని ప్రసిద్ధ కవులు శివనాథుడు, సురకీర్తిలకు ఒకసారి తాను రాసిన 'సుజనరంజితం' అనే కావ్యాన్ని చదివి వినిపించి అభిప్రాయం చెప్పమన్నాడు. శివనాథుడు రాజుతో 'ప్రభూ కాళిదాసు జీవించి ఉంటే మీ రచనని చూసి ఈర్ష్యతో రగిలిపోయేవాడు. ఆ కృష్ణదేవరాయలవారినే తలపించారు' అన్నాడు.

సురకీర్తి 'మహారాజా! మీ కావ్యం శబ్దాలంకారాల సమతుల్యం పాటిస్తూ, వ్యాకరణ దోషాలు దొర్లకుండా సాగింది,' అన్నాడు. రాజు కవులిద్దరికీ ధన్యవాదాలు చెబుతూ, మంత్రిని పిలిచి 'వీరిద్దరినీ సముచితంగా సత్కరించండి,' అన్నాడు. మంత్రి తమలపాకులూ, వక్కలూ, వందకాసులూ ఉన్న వెండిపళ్లెం తెప్పించి 'మహారాజా, ఇది సురకీర్తి కవికి ఇవ్వండి,' అన్నాడు. రాజు ఆ బహుమతిని సురకీర్తికి అందజేశాడు. ఆ తరవాత మంత్రి కేవలం తమలపాకులూ, వక్కలూ మాత్రమే ఉన్న ఇత్తడి పళ్లెం తెచ్చి రాజుకిచ్చి, 'ఇది శివనాథకవికి ఇవ్వండి,' అన్నాడు.

రాజు ఆశ్చర్యపడి, 'మనం శివనాథుడిని సరిగా సత్కరిస్తున్నామా' అని మంత్రిని ప్రశ్నంచాడు. మంత్రి ఏదో చెబుతుంటే శివనాథుడు వారించి, 'ప్రభూ! నేను మీ కావ్యం గురించి చెప్పినది అతిశయోక్తులతో కూడిన పొగడ్త. సురకీర్తి మాత్రం సాటికవిగా మీరు రాసింది మెచ్చుకోవడం మాత్రమే చేశాడు. అది మేలైన మెచ్చుకోలు. మెచ్చుకోవడానికీ, ఉబ్బేసి ఉక్కిరిబిక్కిరి చేయడానికి తేడా ఉన్నదని నాకు తెలియజెప్పటమే మంత్రి గారి ఉద్దేశం. అది నేను గ్రహించాను,' అన్నాడు.

రాజు మంత్రితో, 'శివనాథుడికి కూడా సురకీర్తి కిచ్చినట్లే సత్కారం జరిపించండి. ఆయన్ని సత్కరిస్తున్నది నన్ను ఉబ్బేసి పొగడ్తలతో ముంచెత్తినందుకు మాత్రం కాదు. ఇది ఆయన సౌజన్యతకు నేను చేస్తున్న సన్మానం' అన్నాడు.

జొన్నలగడ్డ రత్న

Chandamama

June 2012 T