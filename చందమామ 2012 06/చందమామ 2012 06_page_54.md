శిథిలాలయం - 27

(వృశ్చికలంకకు పోయేదారిలో ఒకచోట, జాంగ్‌లా శిఖిముఖీ వాళ్లకు తట్టస్థపడతాడు. తనను శిథిలాలయపూజారి చంపజూశాడని అతడు శిఖిముఖికి చెప్పాడు. సూర్యోద యంతో అందరూ తిరిగి ప్రయాణమయారు. ఒక లంకమలుపులో, పూజారి పడవలు వాళ్లకు కనిపించినై, విక్రమకేసరి పూజారి కేసి బాణాలు వదలసాగాడు. తరవాత)

విక్రమకేసరి వదిలిన బాణాలు శిథిలా లయ పూజారిక్కాదు గదా, అతడున్న పడవక్కూడా తగలలేదు. జలజంతువు కదలిక వల్ల లేచే నీటి అలలమీద పూజారి పడవలు అటూ ఇటూ ఒరుగుతూ చాలా వేగంగా కొట్టుకుపోతున్నవి. జలజంతువు తానంతకు ముందు పట్టుకుతిన్న వాడితో కాస్త తృప్తిపడినట్లుగా పడవలను లోగడంత వేగంగా తరమటం లేదు. ఒకటి రెండు నిమిషాలు గడిచినై. జలజంతువు నీటిలో ఉన్నచోటునే ఆగి మెడ అటూ ఇటూ తిప్పి ఓసారి చుట్టూ కలయజూసింది.

ఆ భయంకర జంతువు దృష్టితమ మీద పడుతుందేమో అన్న భయంతో శిఖిముఖీ అతడి అనుచరులూ, దాపులనున్న రెల్లు పాదలచాటుకు తప్పుకున్నారు. ఎర్రగండు మొరగకుండా శిఖిముఖి దాని తల నిమర సాగాడు.

అతడికి జలజంతువు తమను పట్టు కుని కబళిస్తుందన్న భయం కన్న, ఒడ్డున ఉన్న తమ పడవల్ని నీట ముంచుతుం దేమో అన్న భయం అధికంగా ఉన్నది. అలా జరిగితే, తాము ఈ నిర్జనమైన లంక మీద చిక్కుకుపోతారు...