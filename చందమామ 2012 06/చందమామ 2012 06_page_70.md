ఈ నెల మనం ఇంటీరియర్ డిజైనింగ్ గురించి తెలుసుకుందాము. ఇది గత దశాబ్దంలో కొత్త మలుపు తీసుకుంది.

ఇంటీరియర్ డిజైనింగ్ తనకు తానుగా ఒక వృత్తిగా శరవేగంగా వృద్ధి చెందింది. పైగా ఇది బాగా వెలుగులోకి వచ్చింది కూడా. అసంఖ్యాక ప్రజలు డిజైనింగ్ పై ఆసక్తి ప్రదర్శించి తమ అభిరుచి, శైలికి అనుగుణంగా కార్యాలయాలు, నివాసప్రాంతాలను రూపొందించుకుంటున్నారు, నిర్వహిస్తున్నారు.

డిజైనింగ్ అంటే కళాత్మక ప్రతిభ, సృజనాత్మకతల కలబోత. డిజైన్ అనేక విభిన్న రంగా లతో కూడి ఉంటుంది. ఇంటీరియర్ డిజైనింగ్ అంటే నివసిస్తున్న స్థలాన్ని అమర్చుకోవడం. అంటే ఇళ్లు, కార్యాలయాలు, రిటైల్ షాపులు, హోటళ్లు, విమానాశ్రయాలు వంటి వాటిని ఆర్గనైజ్ చేయడం, నిర్వహించడం, ప్లాన్ చేయడం. గొలుసు హోటళ్లు, రిసార్టులు, ఆసు పత్రులు, ప్రైవేట్ కన్సల్టెంట్లు, స్టూడియోలు రంగాల్లో ఇంటీరియర్ డిజైనర్లు ఉపాధి అవకాశాలను పొందవచ్చు.

వీరు తమ స్వంత వ్యాపారాలను కూడా నిర్వహించుకోవచ్చు. మార్కెట్ లో ఒకసారి వీరికి పేరు వచ్చిందంటే వీరి వ్యాపారం మూడుపువ్వులు ఆరుకాయలుగా విలసిల్లుతుంది.

భారతదేశంలో ఇంటీరియర్ డిజైనింగ్ లో కొన్ని సంస్థలు మాత్రమే చక్కటి ప్రోగ్రామ్ లను అందిస్తున్నాయి. అహమ్మదాబాద్ కు చెందిన స్కూల్ ఆఫ్ ఇంటీరియర్ డిజైనింగ్ నాలుగేళ్ల ప్రోగ్రామ్ ను, ముంబైకి చెందిన జె.జె.స్కూల్ ఆఫ్ ఆర్ట్స్ ఫైనార్ట్స్ డిగ్రీలో నాలుగేళ్ల బ్యాచు లర్ డిగ్రీని అందిస్తున్నాయి. అభ్యర్థులు ఇంటర్మీడియట్ లో గణితం, జీవశాస్త్రం, భౌతిక శాస్త్రం, ఇంగ్లీషులో 55 శాతం మార్కులను సాధించి ఉండాలి. ఇక కనీస అర్హతతో ఒక సంవత్సరం డిప్లామా కోర్సులు కూడా చాలానే అందుబాటులో ఉన్నాయి. పదవ తరగతి ప్రాతిపది కన అనేక ప్రైవేట్ సంస్థలు కూడా దీనికి సర్టిఫికెట్ కోర్సులను అందిస్తున్నాయి.

క్లయింట్ లను సంతృప్తి పరచే సామర్థ్యంపైనే ఇంటీరియర్ డిజైనర్ల విజయం ఆధారపడి ఉంటుంది. వీళ్లు కళాత్మక, సాంకేతిక, ఇంటర్ పర్సనల్ మరియు మేనేజ్మెంట్ కౌశలాలను తప్పక కలిగి ఉండాలి. ఇంటీరియర్ డిజైనర్లు సృజనాత్మకంగా, ఊహాత్మకంగా ఉండాలి. స్వయం ప్రేరణతో, క్లయింట్ మాటలను చక్కగా వినగలగాలి. అలాగే ఇంటీరియర్ డిజైనర్ కి అద్భుతమైన భావవ్యక్తీకరణ సామర్థ్యం ఉండాలి. ఎందుకంటే తమ ఆలోచనలను, అవసరాలను వీరు క్లయింట్లకు, బిల్డర్లు, ఎలక్ట్రీషియన్లు వంటి ఇతర వృత్తి జీవులకు చక్కగా వివరించాల్సి ఉంటుంది.

- సాయి