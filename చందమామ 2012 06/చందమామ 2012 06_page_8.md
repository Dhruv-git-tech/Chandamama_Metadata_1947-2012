మామగారికన్నా చందమామే నాకు దగ్గరి బంధువు.

చిన్నప్పుడు ప్రతి నెలా మూడవ తారీకు వచ్చిందంటే చాలు. నాన్న ఎంత ఆలస్యంగా ఇంటికి చేరినా సరే, మేము మెలకువగా ఉండాల్సిందే. ఎందుకంటే ఆ రోజు ఆకాశంలో చందమామ రానీ రాకపోనీ, ఇంట్లోకి మాత్రం చందమామ పత్రిక తప్పనిసరిగా వస్తుంది.

అందరూ అక్షరాలు, గుణింతం బడిలో నేర్చుకుంటారు. నాకు మాత్రం మొదటి బడి చందమామే. బడిలో చేరక ముందే నాకు అక్షరాలు వచ్చు. రెండవ తరగతిలో ఉండగానే అక్షరాలు ఒకటొకటిగా కూడబలుక్కుని చందమామను చదివాను. నేను చదివిన పద్ధతి ఇదేమరి. చదవడాన్ని అభ్యసించడంలో చందమామే నాకు ప్రేరణ.

అక్షరాలను కూడబలకడం ద్వారానే చందమామను చదువుతూ వచ్చాను. ఆ విధంగానే వేగంగా చదవడం కూడా నాకు అలవడింది.

మాది పల్లెటూరు. చుట్టు పక్కల కొన్ని పల్లెలకు మా ఊరే కేంద్రం. మా ఊర్లో అన్ని బడులకూ కలిపి ఆటల పోటీలు నిర్వహించేవారు. నావంటి బద్దకుపు పిల్లల కొరకేమో కథల పోటీ ఉండేది. కథలు చెప్పడంలో ఎప్పుడూ మొదటి బహుమతి నాకే. ఇంకెవరికీ చందమామ చదవడం రాదు మరి. అదే నా విజయ రహస్యం.

Name: Dr. K.B. Gopalam
Occupation: Science writer, Hyderabad.

‘ముగ్గురు మాంత్రికులు,’ ‘సింద్‌బాద్‌ యాత్రలు’ సీరియల్స్‌ కూడా నాకు గుర్తు న్నాయి. అంతకు ముందువి ఏముండేవబ్బా!

గుండు భీమన్న కథలూ గుర్తున్నాయి. ఫోటో వ్యాఖ్యల పోటీకి ఎంట్రీలు పంపాలని ప్రతి నెలా కలలు కనడమే. పంపింది మాత్రం లేదు.

చందమామలో దీపావళి ప్రత్యేకసంచిక కొత్తపేజీలలోంచి కమ్మగా వచ్చే కునేగా సెంట్ వాసన కలకాలం గుర్తుండిపోయేది. అప్పట్లో చందమామలో వచ్చే ప్రకటనలు బహు ఆసక్తికరంగా ఉండేవి.

మా ఇంట్లో చెక్క పెట్టె నిండా సంవత్సరాల వారీగా చందమామలు సర్ది ఉండేవి. కారణాలు చెప్పలేను కానీ, అవన్నీ ఇప్పుడు నావద్ద లేవు. ఆ సంగతి తెలిసిన నాడు నేను అన్నం తినలేదు.

ఇప్పుడు నేనూ ఒక రచయితనూ, పేరున్న మనిషిని అయినానంటే, నాన్న ఎంత కారణమో చందమామ కూడా అంత కారణమని నాకనిపిస్తుంది.