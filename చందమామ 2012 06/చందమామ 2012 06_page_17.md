బాబూ? ధాన్యమంతా పాలంలోనే ఉన్నట్లుంది. త్వరగా ఇల్లు చేర్పించండి! ఇంకా చూస్తారేం?' అన్నాడు.

‘చేర్పిస్తాను. ఇప్పుడేం తొందర వచ్చిందిరా?’ అన్నాడు సిద్ధాంతిగారు.

‘తొందర కాకేమండీ? ఇంకో గంటలో భయంకరమైన తుఫాను ముంచుకొస్తుంటేనూ?’ అన్నాడు చాకలి ఆదుర్దాగా.

సిద్ధాంతి గారు నవ్వి, ‘నీ జోస్యం అఘోరించినట్టే ఉంది. ఈ కార్తెలో వానలే ఉండవు గదా. తుఫాను రావడమేమిటి? ఆకాశం చూడు, ఎంత నిర్మలంగా ఉందో! ఎక్కడా ఒక్క మబ్బు తునక లేదు. మందమారుతం వీస్తున్నది! తెలిసీ తెలియని విషయాలు పెద్దలతో ఎన్నడూ చెప్పకు!’ అన్నాడు.

‘మీ మంచికోరే చెబుతున్నాను. కార్తెల సంగతి నే నెరగను కాని, ఇంకో రెండు గడియలలో తుఫాను రావటం మటుకు నిజం. వెంటనే బళ్లను పాలానికి తోలించి ఒక్క గింజ దిగబడకుండా ధాన్యమంతా ఇంటికి తెప్పించుకోండి. లేకపోతే, బంగారం లాంటి పంట నిష్కారణంగా పాడైపోతుంది!’ అంటూ చాకలి తన గాడిదను అదిలించి తన దారిన ముందుకు సాగిపోయాడు.

సిద్ధాంతి గారు వాడి అమాయకత్వానికి నవ్వుకుంటూ మళ్లీ ఒక్కసారి ఆకాశాన్ని కలయజూశాడు. పడమటగా చిటికెన వేలంత మబ్బు ఒకటి కనిపించింది. మరి కాస్సేపటికల్లా, అడవి ఏనుగుల మందలాగా కారుమేఘాలు వాయువేగంతో అన్ని