ఒక కుందేలు ఒక కొక్కిరాయి వద్దకు వచ్చి, ‘నీవు కట్టుడు పళ్లు బాగా కడతావుట.
నాకు రెండు మంచి దంతాలు కట్టు,’ అన్నది.

‘నీ పళ్లన్నీ బాగానే ఉన్నాయే,’ అన్నది కొక్కిరాయి.

‘బాగా లేవని కాదు. నాకు ఇంకా పొడుగైన కోరలు. సింహం కోరల్లాంటివి కావాలి’,
అన్నది కుందేలు.

‘దేనికీ?’ అని కొక్కిరాయి అడిగింది.

‘నక్కను భయపెట్టడానికి, దానితో వేగలేకుండా ఉన్నాను. దాన్ని చూసినప్పుడల్లా పారిపోవలసి వస్తున్నది. ఈ దెబ్బతో అదే నన్ను చూసి పారిపోవాలి’ అన్నది కుందేలు.

కొక్కిరాయి తనలోనే నవ్వుకుని కుందేలుకు రెండు భయంకరమైన కోరలు అమర్చింది. కుందేలు అద్దంలో చూసుకుని, ‘అద్భుతం! ఇప్పుడు చెబుతాను నక్క పని!’ అని నక్కను వెతుకుతూ బయలుదేరింది.

అది ఎంతో దూరం పోకుండానే ఒకపొద చాటున పొంచి చూస్తున్న నక్క కనిపించింది. కుందేలు అదురుకుని, శరవేగంతో కొక్కిరాయి వద్దకు తిరిగి వచ్చి, ‘అన్నా, ఈ కోరలు తీసేసి, ఇంతకన్న భయంకరంగా ఉండేదేమైనా అమర్చగలవా?’ అని అడిగింది.

‘మార్చవలసినది నీ దంతాలు కావు నీ పిరికి గుండె! దాన్ని తీసేసి గట్టిగుండె అమర్చినప్పుడు గాని, నీ సమస్య తీరదు,’ అన్నది కొక్కిరాయి.