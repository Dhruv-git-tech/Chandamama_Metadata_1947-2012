## ఊరగాయలో ఏముంది?

ఊరగాయలకు మూలం ఈజిప్ట్ దేశమని అందరూ భావిస్తున్నారు. ప్రాచీన ఈజిప్ట్ వాసులు పుచ్చకాయలు, చేపల ఊరగాయలు చేసేవారు. ప్రస్తుతం ప్రపంచమంతా ప్రాచుర్యంలో ఉన్న దోసకాయల ఊరగాయలను 3 వేల సంవత్సరాల క్రితమే భారతదేశంలో తయారు చేసేవారు. పైగా కన్నడ సాహిత్యంలో తొలి రచన అయిన లింగపురాణం మామిడి, వంకాయ, రొయ్య, పంది మాంసంతో సహా 50 రకాల ఊరగాయలను గురించి పేర్కొంది.

క్రిస్టమస్ చెట్టుపై ఊరగాయ రూపంలోని నగలను వేలాడదీయడం చాలా పాత సంప్రదాయంగా భావించబడుతోంది. ఈనాటికీ ఈ ఆచారాన్ని అనేక ఇళ్లలో పాటిస్తూనే ఉన్నారు. కొన్ని సార్లు ఇది చెట్టులోపల దాగి ఉంటుంది. లోపల దాగిన ఈ నగను కనిపెట్టిన పిల్లవాడికి సెయింట్ నికోలస్ నుండి ప్రత్యేక బహుమతితో పాటు ఆశీర్వాదం కూడా లభించేది.

కొలంబస్ తన అన్వేషణా యాత్రలు చేస్తున్న కాలంలో, అతడి సిబ్బంది స్కర్వీ అనే విటమిన్ సి లోపంతో కూడిన వ్యాధితో బాధపడేవారు. అమరిగో విష్ణూచి అనే యాత్రికుడు విటమిన్ సి సమృద్ధిగా కలిగిన ఊరగాయలను పెద్దమొత్తంలో తన నౌకలో పెట్టేవాడు. స్కర్వీ వ్యాధిని ఊరగాయలు నిరోధించగలిగేవి. దీంతో ఈ ఊరగాయల వ్యాపారి తదనంతరం పెద్ద అన్వేషకుడుగా పేరొందాడు. అమెరికాను కనుగొనడంలో ఊరగాయలు వహించిన పాత్ర ఎంత ముఖ్య మైనదో చూడండి మరి!

ఊరగాయల్లో ఎలాంటి పోషక పదార్థం లేదని అన్నదెవరు? కొరియన్ శాస్త్రజ్ఞుల అభిప్రాయం ప్రకారం ప్రత్యేక రకం క్యాబేజ్ ఊరగాయ మామూలు క్యాబేజ్ కంటే రెట్టింపు స్థాయిలో విటమిన్ బి1, బి2, బి5 మరియు బి12 లను కలిగి ఉంటాయట.

ఊరగాయలు అంటే ప్రాణమిచ్చే ఒక ప్రముఖ అభిమాని గురించి మాట్లాడుకుందాము. అమెరికా అధ్యక్షుడు జార్జ్ వాషింగ్టన్ దాదాపు 476 రకాల ఊరగాయలను సేకరించాడట.