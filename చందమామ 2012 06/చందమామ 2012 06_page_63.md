రాత్రి భోజనాల అనంతరం తాతయ్య ఆరుబయట వెన్నెలలో పడకకుర్చీలో కూచున్నాడు. తాతయ్య చిటికెడు పాడుం తీసి పీల్చి, చెయ్యి దులుపుకుంటూ ఈ శ్లోకం చదివాడు:

“పరోక్తం సాధ్వనాకర్ణ్య న యుక్తం ప్రతిభాషితుమ్
బహిర్నిష్కాసిత: కోపి
బధిర: ప్రతికూలవాక్.”

తాతయ్య చుట్టూ కూచున్న పిల్లలు 'ఆశ్లోకానికి అర్థమేమిటి తాతయ్య,’ అని అడిగారు.

‘శ్లోకానికి అర్థమా? వినండి చెబుతాను. దాని అర్థమేమిటంటే: ఇతరులు చెప్పేది సరిగా వినకుండా బదులు పలకరాదూ అని! ఒకానొక చెవిటివాడు అసందర్భంగా మాట్లాడినందువల్లనే గదా వాణ్ణి తన్ని తగిలేశారు!’

‘అ చెవిటివాడు ఎవరు తాతయ్య? వాడేమన్నాడు తాతయ్య? వాణ్ణి ఎందుకు తన్ని తగిలేశారు తాతయ్య?’ అంటూ పిల్లలు ప్రశ్నల వర్షం కురిపించారు.

‘ఎందుకర్రా అన్ని ప్రశ్నలూ? ఆ కథ చెబుతాను వినండి,’ అంటూ తాతయ్య ఈ కథ చెప్పాడు:

వెనకటికి కాంచీపురంలో దేవశర్మా, హరి శర్మా అని ఇద్దరు స్నేహితులుండేవారు. చిన్నతనంలో ఇద్దరూ కలిసి తిరిగారు. పెద్దవారైనాక కూడా వాళ్లమధ్య స్నేహం ఉండిపోయింది.

ఇలా ఉండగా, దేవశర్మ ఉన్నాడే.. వాడికి కొంచెం చెవుడు ఆరంభమయింది. అది అందరికీ తెలిసిపోతుందేమో అని వాడు భయపడుతూ ఉండేవాడు.